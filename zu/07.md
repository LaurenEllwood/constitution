---
stylesheet: screen.css
title: 7. Uhulumeni Wendawo
published: true
layout: default
style: chapter
---

# Isahluko 7: Uhulumeni Wendawo (151–164)

## 151. Ukuma komasipala

1.	Umkhakha kahulumeni wendawo wakhiwe ngomasipala, okufanele bamiswe
	kuyo yonke indawo yaseRiphabhuliki.
2.	Igunya lokuphatha nelokushaya imithetho likamasipala libekwe
	kuMkhandlu kaMasipala.
3.	Umasipala unelungelo lokubusa, ngendlela ozibekele yona izindaba
	zikahulumeni wasekhaya emphakathini wawo, ngendlela ehambisana
	nomthetho kazwelonke nowesifundazwe njengoba
	kubekiwe kuMthethosisekelo.
4.	Uhulumeni kazwelonke noma wesifundazwe akufanele abeke ebucayini
	noma akhinyabeze ikhono noma ilungelo likamasipala lokusebenzisa
	amandla akhe noma lokwenza imisebenzi yakhe.

## 152. Izinjongo zikahulumeni wendawo

1.	Izinjongo zikahulumeni wasekhaya –
	1.	ukuhlinzekela uhulumeni obusa ngenqubo yentando yeningi
		nophendulayo emiphakathini yendawo;
	1.	ukuqinisekisa ukuhlinzekelwa kwezidingo emiphakathini ngendlela
		enenqubekela phambili;
	1.	ukugqugquzelela ukuthuthukiswa kwenhlalakahle nezomnotho;
	1.	ukugqugquzelela indawo okuphilwa kuyo ephephile nephilile; kanye
	1.	nokukhuthaza ukubamba iqhaza kwemiphakathi kanye nezinhlangano
		zomphakathi ezindabeni zikahulumeni wasekhaya.
2.	Umasipala kufanele azame, ngokusebenzisa amandla emali nawokuphatha ukufeza izinjongo ezibekwe esigatsheni soku (1).

## 153. Izibopho zomasipala zokuthuthukisa indawo

1.	Umasipala kufanele –
	1.	akhe futhi aphathe iminyango yakhe eyahlukene, uhlelo lokwabiwa
		kwezimali nokuhlelwa kwenqubo ebeka phambili izidingo
		zomphakathi eziyisisekelo, kanye nokugqugquzelela ukuthuthukiswa kwenhlalakahle nomnotho emphakathini; futhi
	1.	abambe iqhaza ezinhlelweni zentuthuko kazwelonke neyezifundazwe.

## 154. Ukubusa ngokubambisana komasipala

1.	Uhulumeni kazwelonke kanye nohulumeni bezifundazwe, ngokusebenzisa
	umthetho nezinye izinyathelo, kufanele beseke futhi baqinise amandla
	omasipala okuphatha izindaba zabo, ukusebenzisa amandla abo
	nokwenza imisebenzi.
2.	Umthetho kazwelonke ohlongozwayo noma wesifundazwe onomthelela esimweni, ezikhungweni, emandleni nasemsebenzini yohulumeni basekhaya kufanele ushicilelwe ukuze umphakathi uphawule ngaphambi kokuthi wethulwe ePhalamende noma kusishayamthetho sesifundazwe, ngendlela evumela uhulumeni wasekhaya ohlelekile, omasipala nabanye abantu abanentshisekelo, ithuba lokwethula iziphakamiso mayelana nomthetho ohlongozwayo.

## 155. Ukumiswa komasipala

1.	Kunalezi zinhlobo ezilandelayo zomasipala -
	1.	Uhlobo A: Umasipala onegunya lokuphatha nelomthetho eliphelele
		njengomasipala endaweni yakhe.
	1.	Uhlobo B: Umasipala owabelana amandla okuphatha negunya
		lomthetho endaweni yawo nomasipala oluhlobo C owela ngaphansi
		kwendawo yawo.
	1.	Uhlobo C: Umasipala onegunya lokuphatha nelomthetho endaweni
		efaka omasipala abangaphezu koyedwa.
2.	Umthetho kazwelonke kufanele uchaze izinhlobo ezahlukene
	zikamasipala abangamiswa ngaphakathi kohlobo ngalunye lukamasipala.
3.	Umthetho kazwelonke kufanele –
	1.	umise indlela ezolandelwa ukunquma uma indawo kufanele ibe
		nomasipala oyedwa oluhlobo A noma uma kufanele ibe nomasipala
		abayizinhlobo zombili u B no C;
	1.	umise indlela nenqubo ezolandelwa yokunqunywa kwemingcele
		yomasipala yisiphathimandla esizimele; kanye
	1.	ngokwesigaba sama 229, ahlinzekele ukwehlukaniswa kwamandla
		nemisebenzi okufanele phakathi komasipala lapho indawo
		inomasipala abazinhlobo zombili u B no C. Ukwahlukaniswa kwamandla nemisebenzi phakathi kohlobo u B lukamasipala kanye nohlobo u C lukamasipala kungehluka ekwahlukanisweni kwamandla nemisebenzi omunye umasipala oluhlobo B nolukamasipala oluhlobo C.
4.	Umthetho okubhekiswe kuwo isigatshana sesi (3) kufanele uqikelele
	isidingo sokuhlinzekela ngezinsiza zikamasipala ngendlela elinganayo
	nekwazi ukuzimela.
5.	Umthetho wesifundazwe kufanele unqume ukuthi yiziphi izinhlobo
	ezahlukene zikamasipala okufanele zimiswe esifundazweni.
6.	Uhulumeni wesifundazwe ngamunye kufanele amise omasipala
	esifundazweni sakhe ngendlela ehambisana nomthetho omiswe
	ngokwezigatshana sesi (2) nesesi (3), futhi ngokwezinyathelo
	zomthetho noma ezinye, kufanele –
	1.	ahlinzekele ukubhekwa nokusekelwa kukahulumeni wasekhaya esifundazweni; futhi
	1.	agqugquzele ukuthuthukiswa kwamandla kahulumeni wasekhaya okuvumela
	omasipala ukuba bakwazi ukwenza imisebenzi yabo futhi baziphathele
	nezindaba zabo. 

	(6A) ........

	> [Isigatshana sesi (6A) sifakwe isigaba soku 1 soMthetho wesiThathu oChibiyela uMthethosisekelo wezi 2003 futhi sacishwa isigaba sesi 2 soMthetho weShumi Nambili oChibiyela uMthethosisekelo wezi 2005.]
	{:.note}

7.	Uhulumeni kazwelonke, ngokwesigaba sama 44, kanye nohulumeni
	bezifundazwe banegunya lomthetho nelokuphatha ukubheka ukwenziwa
	ngempumelelo komsebenzi ngomasipala mayelana nezindaba ezisohlwini
	olukuSheduli yesi 4 neyesi 5, ngokukulawula ngokusemthethweni
	ukusetshenziswa ngomasipala igunya labo lokuphatha okushiwo
	esigatsheni se 156(1).

## 156. Amandla nemisebenzi yomasipala

1.	Umasipala unegunya lokuphatha kulokhu okulandelayo, futhi unelungelo
	lokwengamela –
	1.	izindaba zikahulumeni wasekhaya ezisohlwini oluseNgxenyeni B
		yeSheduli yesi 4 kanye neNgxenye B yeSheduli yesi 5; kanye
	1.	nanoma yiluphi olunye udaba alwabelwe ngumthetho kazwelonke
	noma wesifundazwe.
2.	Umasipala angashaya futhi engamele imithetho yamadolobha ngenhloso
	yokuphatha ngempumelelelo izinto anelungelo lokuziphatha.
3.	Ngokulandela isigaba se 151(4), umthetho wamadolobha ongqubuzana
	nomthetho kazwelonke noma wesifundazwe awukwazi ukusebenza. Uma
	kunokungqubuzana phakathi komthetho wamadolobha nomthetho kazwelonke
	noma wesifundazwe ongasebenzi ngenxa yokungqubuzana okushiwo
	esigabeni se 149, umthetho wamadolobha kufanele uthathwe
	njengosebenzayo ngaso sonke isikhathi uma lowo mthetho ungasebenzi.
4.	Uhulumeni kazwelonke nohulumeni wesifundazwe kufanele babele
	umasipala, ngokwesivumelwano futhi nganoma yiziphi izimo, igunya
	lokwengamela udaba olubekwe ohlwini lweNgxenye A yeSheduli yesi 4
	noma eNgxenyeni A yeSheduli yesi 5 oluphathelene nohulumeni
	wasekhaya, uma –
	1.	lolo daba lungenganyelwa kahle kakhulu endaweni; futhi
	1.	uma umasipala enamandla okulwengamela lolo daba.
5.	Umasipala unelungelo lokusebenzisa noma yimaphi amandla mayelana
	nodaba olubalulekile, noma oluhambisana nokwenziwa ngempumelelo
	komsebenzi yawo.

## 157. Ukwakheka nokukhethwa kweMikhandlu kaMasipala

1.	UMkhandlu kaMakasipala wakhiwe –
	1.	ngamalungu akhethwe ngokulandela izigatshana sesi (2) nesesi
		(3); noma
	1.	uma kuhlinzekelwe ngumthetho kazwelonke –
		1.	amalungu aqokwe ngeminye iMikhandlu Kamasipala ukuba amele
			leyo Mikhandlu eminye; noma
		1.	kokubili amalungu akhethwe ngendlela ehambisana nendima (a)
			kanye namalungu aqokwe ngokulandela indima engaphansana
			u (i) yale ndima.

	> [Isigatshana soku (1) indawo yaso ithathwe yisigaba soku 1(a) soMthetho Wesishiyagalombili Wokuchibiyela uMthethosisekelo we 2002 kanye nayisigaba sesi 3 soMthetho Weshumi Nanhlanu Wokuchibiyela uMthethosisekelo we 2008.]
	{:.note}

2.	Ukukhethwa kwamalungu oMkhandlu kaMasipala njengoba kulindelwe
	esigatshaneni soku (1)(a), kufanele kulandele umthetho kazwelonke
	okufanele ubeke uhlelo –
	1.	lokumelwa ngokwenani lamavoti atholiwe olwesekelwe engxenyeni
		yalowo masipala yohlu lukazwelonke lwabavoti, noluhlinzekela ukukhethwa kwamalungu avela ohlwini lwabaphakanyiswe yiqembu ababekwe ngokulandelana kuya ngokuthanda kweqembu; noma
	1.	lokumelwa ngokwenani lamavoti njengoba kuchazwe kusigaba (a)
	luhlanganiswe nohlelo lokumelwa ngamawadi olwesekelwe kuleyo ngxenye
	kamasipala yohlu lukazwelonke lwabavoti.
3.	Uhlelo lokuvota ngokwesigatshana sesi (2) kufanele luphethe,
	jikelele, nokumelwa ngokobungako benani lamavoti atholiwe.

	> [Isigatshana sesi (3) indawo yaso ithathwe yisigaba soku 1(b) soMthetho weshumi Nesishiyagalombili Wokuchibiyela uMthethosisekelo we 2002.]
	{:.note}

4.	
	1.	Uma uhlelo lokhetho lumbandakanya ukumelwa ngokwezifunda zedolobha,
	kufanele ukuklaywa kwamawadi kwenziwe yiziphathimandla ezizimele
	eziqokwe ngokuthi kulandelwe, futhi zisebenze, ngokwezinqubo
	ezilandelwayo kanye nezindlela ebekwe ngumthetho kazwelonke.
	1.	……

		> [Indima (b) isuswe yisigaba soku 1(b) soMthetho Weshumi Nesishiyagalombili Sokuchibiyela uMthethosisekelo we 2005.]
		{:.note}

	> [Isigatshana sesi (4) indawo yaso ithathwe yisigatshana sesi 2 soMthetho Wesithathu Wokuchibiyela uMthethosisekelo we 1998.]
	{:.note}

5.	Umuntu angavota kumasipala kuphela uma ebhaliswe engxenyeni yalowo
	masipala yohlu lukazwelonke lwabavoti.
6.	Umthetho Kazwelonke oshiwo kusigatshana soku (1)(b) kufanele umise
	usungule uhlelo oluvumela amaqembu kanye nezifiso ezivezwe ngaphansi
	koMkhandlu Kamasipala oqokayo, ukuba umelwe ngendlela efanele
	eMkhandlwini Kamasipala oqokelwayo.

## 158. Ubulungu boMkhandlu kaMasipala

1.	Zonke izakhamuzi ezinelungelo lokuvotela uMkhandlu kaMasipala
	zingaba amalungu alowo Mkhandlu, ngaphandle –
	1.	kwanoma ngubani oqokelwe esikhundleni, noma osebenzela
		umasipala, futhi ekuholelwa ukuqokwa noma ukusebenza kwakhe, futhi engazange akhululwe kulokhu kungavunyelwa ngokomthetho kazwelonke;
	1.	kwanoma ngubani oqokelwe esikhundleni ngumbuso, noma osebenzela
	umbuso, komunye umkhakha, futhi ekuholelwa ukuqokwa noma ukusebenza
	kwakhe, futhi ongavunyelwe ukuba yilungu loMkhandlu kaMasipala
	ngokomthetho kazwelonke;
	1.	kwanoma ngubani ongavunyelwe ukuvotela IsiGungu sikaZwelonke noma
	ongavunyelwe ngokwesigaba sama 47(1)(c)(d) noma (e) ukuba yilungu
	lesiGungu;
	1.	kwelungu lesiGungu kaZwelonke, isithunywa soMkhandlu kaZwelonke
	weziFundazwe noma ilungu lesishayamthetho sesifundazwe; kodwa lokhu
	kungavunyelwa akusebenzi elungwini loMkhandlu kaMasipala elimele
	uhulumeni wasekhaya eMkhandlwini Kazwelonke; noma
	1.	kwelungu lomunye uMkhandlu Kamasipala, kodwa lokhu kungavunyelwa
	akusebenzi elungwini loMkhandlu Kamasipala elimele lowo Mkhandlu
	komunye uMkhandlu Kamasipala wohlobo olwehlukile.
2.	Umuntu ongavunyelwe ukuba yilungu loMkhandlu Kamasipala
	ngokwesigatshana soku (1)(a),(b),(d), noma (e) angamela ukhetho
	loMkhandlu, kuye nganoma iyiphi imikhawulo nezimiso ezimiswe
	ngumthetho kazwelonke.
3.	Izikhala zomsebenzi kuMkhandlu Kamasipala mazigcwaliswe ngokwemigomo
	yomthetho kazwelonke.

	> [Isigatshana sesi 3 singezwe yisigaba sesi 4 soMthetho Weshumi Nanhlanu Wokuchibiyela uMthetho- sisekelo we 2008.]
	{:.note}

## 159. Isikhathi soMkhandlu kaMasipala

1.	Isikhathi soMkhandlu Kamasipala asinakuba ngaphezulu kweminyaka
	emihlanu, ngonjengoba kunqunywe ngumthetho kazwelonke.
2.	Uma uMkhandlu Kamasipala uhlakazwa ngokomthetho kazwelonke, noma
	lapho kuphela isikhathi sawo, kufanele kwenziwe ukhetho zingakapheli
	izinsuku ezingama 90 kusukela ngosuku uMkhandlu owahlakazwa ngalo noma okwaphela isikhathi sawo.
3.	UMkhandlu Kamasipala, ngaphandle koMkhandlu ohlakazwe kulandela
	ukungeneelela ngokwesigaba se 139, uhlala ukulungele ukusebenza
	kusukela ngesikhathi uhlakazwa noma kuphela isikhathi sawo, kuze
	kube sekumenyezelwe ukukhethwa koMkhandlu osanda kukhethwa.

	> [Isigaba se 159 indawo yaso ithathwe yisigaba soku 1 soMthetho Wesibili Wokuchibiyela uMthetho- sisekelo we 1998.]
	{:.note}

## 160. Izinqubo ezilandelwayo zangaphakathi

1.	UMkhandlu kaMasipala –
	1.	uthatha izinqumo eziphathelene nokusetshenziswa kwamandla kanye
		nokwenziwa kwayo yonke imisebenzi kamasipala;
	1.	kufanele ukhethe usihlalo wawo;
	1.	ungakhetha ikomiti eliphethe kanye namanye amakomiti,
		ngokomthetho kazwelonke; futhi
	1.	ungaqasha abasebenzi abadingekayo ukuze kwenziwe umsebenzi
		wawo ngempumelelo.
2.	Imisebenzi elandelayo ayinakugunyazwa nguMkhandlu Kamasipala:
	1.	ukushaywa kwemithetho kamasipala;
	1.	ukuvunywa kwezabelozimali;
	1.	ukubekwa kwezintela ezikhokhela imisebenzi eyenziwe kanye
		nezinye zolunye uhlobo, izintela ezikhokhelwa okuthile kanye
		nezimali ezikhokhelwa izimpahla ezithile; kanye
	1.	nokufaka isicelo semali ebolekwayo.
3.	
	1.	Iningi lamalungu oMkhandlu kamasipala kufanele libe khona ngaphambi
	kokuthathwa kwevoti nganoma yiluphi udaba.
	1.	Yonke imibuzo ephathelene nezindaba eziphawulwe kusigatshana
	sesi (2) inqunywa ngesinqumo esithathwe uMkhandlu Kamasipala ube wesekwe yivoti leningi lamalungu awo.
	1.	Yonke eminye imibuzo engaphambili koMkhandlu Kamasipala kuthathwa
	izinqumo ngayo ngokweningi lamavoti afakiwe.
4.	Akukho mthetho kamasipala ongavunywa uMkhandlu Kamasipala ngaphandle
	kokuthi -
	1.	wonke amalungu oMkhandlu aziswe kusenesikhathi esifanele; futhi
	1.	umthetho kamasipala ohlongozwayo ushicilelwe ukuze umphakathi
		uphawule ngawo.
5.	Umthetho kazwelonke ungahlinzekela indlela yokunquma –
	1.	ubungako bomkhandlu Kamasipala;
	1.	ukuthi ngabe uMkhandlu Kamasipala ungaliqoka yini ikomiti
		eliphethe noma yiliphi elinye ikomiti; noma
	1.	ubukhulu bekomiti eliphethe nanoma yiliphi elinye ikomiti
		loMkhandlu Kamasipala;
6.	UMkhandlu Kamasipala ungashaya imithetho kamasipala ebeka
	imitheshwana kanye nemiyalo –
	1.	yamalungiselelo awo angaphakathi;
	1.	yemisebenzi yawo kanye nokwenziwayo; kanye
	1.	neyokumiswa, ukwakhiwa, izinqubo, amandla kanye nemisebenzi
		yamakomiti awo.
7.	UMkhandlu Kamasipala kufanele wenze umsebenzi wawo obala, futhi
	ungavala ukuhlangana kwawo, noma kwamakomiti awo, kuphela uma
	kufanelekile ukwenza lokho kube kubhekwa ubunjalo bodaba
	olusuke ludingidwa.
8.	Amalungu oMkhandlu Kamasipala anegunya lokubamba iqhaza kokuqhubeka
	kuwo kanye nasemakomitini awo ngendlela –
	1.	evumela amaqembu kanye nezintshisekelo ezikhonjiswa ngaphakathi koMkhandlu ukuba kumelwe ngendlela efanele.
	1.	ehambisana nentando yeningi; kanye
	1.	engalawulwa ngumthetho kazwelonke.

## 161. Amalungelomvumo

Umthetho wesifundazwe phakathi kohlaka lomthetho kazwelonke ungahlinzekela amalungelomvume nokuvikeleka kweMikhandlu Kamasipala namalungu ayo.

## 162. Ukushicilelwa kwemithetho kamasipala

1.	Umthetho wedolobha kamasipala ungaphoqelelwa kuphela ngemuva kokuthi
	ushicelelwe ephephandabeni likahulumeni laleso sifundazwe esifanele.
2.	Iphephandaba likahulumeni lesifundazwe kufanele lishicilele umthetho
	wedolobha kamasipala lapho licelwa ngumasipala.
3.	Imithetho kamasipala wendawo kufanele ikwazi ukufinyelelwa ngumphakathi.

## 163. Uhulumeni wasekhaya ohlelekile

1.	UMthetho wePhalamende oshaywe ngokuhambisana nenqubo elandelwayo
	esungulwe yisigaba sama 76 kufanele –
	1.	uhlinzekele ukuvunywa kwezinhlangano zikazwelonke nezesifundazwe ezimele omasipala;
	1.	umise inqubo engavumela uhulumeni wendawo ukuba –
		1.	abonisane nohulumeni kazwelonke nowesifundazwe;
		1.	akhombe abazomela babambe iqhaza kuMkhandlu Wezifundazwe
		Kazwelonke; futhi
		1.	abambe iqhaza kunqubo ebekwe emthethweni kazwelonke
		ocatshangwayo esigabeni sama 221(1)(c)

	> [Isigaba se 163 indawo yaso ithathwe yisigaba sesi 4 soMthetho Wesikhombisa Wokuchibiyela uMthethosisekelo we 2001.]
	{:.note}

## 164. Ezinye izindaba

Noma yiluphi udala oluphathelene nohulumeni wasekhaya olungadingidwa kuMthethosisekelo lungabekwa ngumthetho kazwelonke noma ngumthetho wesifundazwe ngaphakathi kohlaka lomthetho kazwelonke.
