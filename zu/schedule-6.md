---
title: Isheduli 6. Amalungiselelo Esikhashana
---

# Isheduli 6: Amalungiselelo Esikhashana

> [Isheduli yesi 6 ichibiyelwe yisigaba sesi 3 soMthetho Wokuqala Wokuchibiyela uMthethosisekelo we 1997, nayisigaba sesi 5 soMthetho Wesibili Wokuchibiyela uMthethosisekelo we 1998 kanye nayisigaba sama 20 soMthetho Wesithupha Wokuchibiyela uMthethosisekelo we 2001.]
{:.note}

## 1. Izincazelo

1.  Kule Sheduli, ngaphandle kwalapho kungahambisani nesimo —

“isabelo” kushiwo ingxenye yeRiphabhuliki, eyayithathwa njengendawo ezimele noma ezibusayo ngomthetho waseNingizimu Afrika, ngaphambi kokuthi uMthethosisekelo wangaphambili uqale ukusebenza;

“uMthethosisekelo omusha” kushiwo uMthethosisekelo weRiphabhuliki YaseNingizimu Afrika we 1996;

“imithetho yohlelo oludala” kushiwo imithetho eyashaywa ngaphambi kokuba uMthethosisekelo ongaphambi kwalo uqale ukusebenza;

“UMthethosisekelo owandulela lo” kushiwo uMthethosisekelo weRiphabhuliki YaseNingizimu Afrika, we 1993 (uMthetho wama 200 we 1993).

## 2. Ukuqhubeka kwemithetho esikhona

1.	Wonke umthetho owawusebenza uma uMthethosisekelo omusha uqala
    ukusebenza uyaqhubeka nokusebenza, kodwa kuye ngokuthi –
	1.	uchishiyelwe noma ususiwe yini; kanye
	1.	nokuhambisana noMthethosisekelo omusha.
2.	Umthetho wohlelo oludala oqhubeka ukusebenza ngokwephuzwana loku 1 –
	1.	awunakusetshenziswa okubanzi, ngokwendawo nangayiphi enye
        indlela, kunngesikhathi sangaphambili kokuthi uMthethosisekelo
        ongaphambi kwalona uqale ukusebenza ngaphandle kwalapho uye
        waguqulwa ukuze usebenze kabanzana; futhi
	1.	Uyaqhubeka nokuphathwa yilezo ziphathimandla ezaziwuphethe
        ngesikhathi uMthethosisekelo omusha uqala ukusebenza, ngendlela
        ephawulwe nguMthethosisekelo omusha.

## 3. Ukuhunyushwa komthetho okhona

1.	Ngaphandle kwalapho kungahambisani nalokho okuhlosiwe noma
    ngokucacile okungafanele, okushiwo kunoma yimuphi umthetho owawukhona
    lapho uMthethosisekelo omusha uqala ukusebenza –
	1.	kuRiphabhuliki yaseNingizimu Afrika noma ngesabelo(ngaphandle
        kwalapho ukhuluma ngendawo engeyabathile), kufanele kuthathwe ngokuthi ukhuluma ngeRiphabhuliki yaseNingizimu Afrika ngaphansi koMthethosisekelo omusha;
	1.	kuPhalamende, esiGungwini Sikazwelonke noma eMkhandlwini weziGele
    kufanele kuthathwe ngokuthi usho iPhalamende, isiGungu Sikazwelonke
    noma uMkhandlu Wezifundazwe Kazwelonke ngaphansi koMthethosisekelo
    omusha;
	1.	kuMongameli, iPhini Eliphethe LikaMongameli, uNgqongqoshe, iPhini
    LikaNgqongqoshe noma iKhabhinethi, kufanele kuthathwe ngokuthi
    ukhuluma ngoMongameli, iPhini LikaMongameli, uNgqongqoshe, iPhini
    LikaNgqongqoshe noma iKhabhinethi ngaphansi koMthethosisekelo
    omusha, kulawulwe yiphuzu lesi 9 lale Sheduli;
	1.	kuMongameli Womkhandlu Wezigele, kufanele kuthathwe ngokuthi
    ukhuluma ngoSihlalo woMkhandlu Wezifundazwe Kazwelonke;
	1.	kusishayamthetho sesifundazwe, uNdunankulu, uMkhandlu noma ilungu
    loMkhandlu Omkhulu wesifundazwe kufanele kuthathwe ngokuthi ukhuluma
    ngesishayamthetho sesifundazwe, uNdunankulu, uMkhandlu Omkhulu noma ilungu loMkhandlu Omkhulu ngaphansi koMthethosisekelo omusha, kulawulwe yiphuzu u 12 lale Sheduli; noma
	1.	ngolimi noma izilimi ezisemthethweni, kufanele kuthathwe ngokuthi
    ukhuluma nganoma yiluphi ulimi olusemthethweni ngaphansi
    koMthethosisekelo omusha.
2.	Ngaphandle uma kungahambisani nokuhlosiwe noma kungafanele
    ngokucacileyo, okushiwoyo kunoma yimuphi umthetho wohlelo lwakudala
    –
	1.	kuPhalamende, eNdlini yePhalamende noma umkhandlu wokushaya imithetho, noma inhlangano yeRiphabhuliki noma yesabelo, kufanele kuthathwe ngokuthi ukhuluma –
		1.	ngePhalamende ngaphansi koMthethosisekelo omusha, uma ukuphathwa
    kwalowo mthetho kwabelwe noma kunikezelwe ngokoMthethosisekelo
    ongaphambi kwalona noma le Sheduli emkhandlwini ophethe kazwelonke; noma
		1.	ngesishayamthetho sesifundazwe, uma ukuphathwa kwalowo mthetho
    kwabelwe noma kunikezelwe, ngokoMthethosisekelo ongaphambi kwalona
    noma kwale Sheduli emkhandlwini ophethe wesifundazwe; noma
	1.	 kuMongameli Wezwe, uNgqongqoshe oMkhulu, uMlawuli noma omunye
    umphathi omkhulu, iKhabhinethi, uMkhandlu WoNgqongqoshe noma
    umkhandlu ophethe weRiphabhuliki noma wesabelo, kufanele kuthathwe
    ngokuthi kukhulunywa–
		1.	ngoMongameli ngaphansi komthethosisekelo omusha, uma ukuphathwa
        kwalo mthetho kwabelwe noma kunikezelwe ngokoMthethosisekelo
        ongaphambi kwalona noma ngokwale Sheduli emkhandlwini ophethe
        kazwelonke; noma
		1.	ngoNdunankulu wesifundazwe ngaphansi koMthethosisekelo omusha,
        uma ukuphathwa kwalowo mthetho kwabelwe noma kunikezelwe
        ngokoMthethosisekelo ongaphambi kwalona noma ngokwale Sheduli
        emkhandlwini ophethe wesifundazwe.

## 4. Isigungu Sikazwelonke

1.	Noma yimuphi umuntu owabe eyilungu noma owabe esesikhundleni
    sesiGungu Sikazwelonke lapho uMthethosisekelo omusha uqala ukusebenza,
    uba yilungu noma umphathisikhundla esiGungwini Sikazwelonke ngaphansi
    koMthethosisekelo omusha, futhi uphatha isikhundla njengelungu noma
    umphathisikhundla ngokoMthethosisekelo omusha.
2.	IsiGungu Sikazwelonke njengoba sakhiwe ngokwephuzwana loku (1),
    kufanele sithathwe ngokuthi singokhethwe ngaphansi koMthethosisekelo
    omusha sikhethelwa isikhathi esiphela mhla zi 30 Ephreli 1999.
3.	IsiGungu Sikazwelonke sakhiwe ngamalungu angama 400 esikhathini
    esiphela mhla zi 30 Ephreli 1999, kuye ngesigaba sama 49(4)
    soMthethosisekelo omusha.
4.	Imitheshwana nemiyalo yesiGungu Sikazwelonke ebisebenza ngesikhathi
    uMthethosisekelo omusha uqala ukusebenza, iyaqhubeka nokusebenza,
    kodwa kuye ngokuchibiyela noma yikuphi noma ukupheliswa.

## 5. Umsebenzi ongaqedwanga ophambi kwePhalamende

1.	Noma yimuphi umsebenzi ongaphelile phambi kwePhalamende lapho
    uMthethosisekelo omusha uqala ukusebenza kufanele uqhutshekwe
    ngokoMthethosisekelo omusha.
2.	Noma yimuphi umsebenzi ongaphelile phambi kweziGele lapho uMthethosisekelo omusha uqala ukusebenza kufanele uyiswe kuMkhandlu Wezifundazwe Kazwelonke, futhi uMkhandlu kufanele uqhubeke nalowo msebenzi ngokoMthethosisekelo omusha.

## 6. Ukukhethwa kwesigungu Sikazwelonke

1.	Kungebanjwe ukhetho lesiGungu Sikazwelonke ngaphambi kwamhla zi 30
    Ephreli 1999 ngaphandle kwalapho uMkhandlu uhlakazwa njengokubeka
    kwesigaba sama 50(2) ngemuva kokuthathwa kwesinqumo sokungamethembi
    uMongameli ngokwesigaba se 102(2) soMthethosisekelo omusha.
2.	Isigaba sama 50(1) soMthethosisekelo omusha siyalengiswa kuze kube
    mhla zi 30 Ephreli 1999.
3.	Ngaphandle kokupheliswa koMthethosisekelo ongaphambi kwalona,
    iSheduli yesi-2 yalowo Mthethosisekelo, njengoba ichitshiyelwe
    yisijobelelo A sale Sheduli, iyasebenza –
	1.	okhethweni lokuqala lesigungu Sikazwelonke ngaphansi
        koMthethosisekelo omusha;
	1.	ekulahlekelweni ubulungu besiGungu ezimweni ezingaphandle
    kwezihlinzekelwe esigabeni sama 47(3) soMthethosisekelo omusha;
    kanye
	1.	nasekugcwaliseni izikhala esiGungwini, nokugcwaliselwa, ukuhlolwa
    kabusha, nokusetshenziswa kwezinhla zeqembu ukuze kugcwaliswe
    izikhala, kuze kube ukhetho lwesibili lesiGungu ngaphansi
    koMthethosisekelo omusha.
4.	Isigaba sama 47(4) soMthethosisekelo omusha siyalengiswa kuze kube
    wukhetho lwesibili lesigungu Sikazwelonke ngaphansi
    koMthethosisekelo omusha.

## 7. UMkhandlu Wezifundazwe Kazwelonke

1.	Esikhathini esiphela masishane ngaphambi kokuhlala komhlangano
    wokuqala wesishayamthetho sesifundazwe obanjwe ngemuva kokhetho lwaso
    lokuqala ngaphansi koMthethosisekelo omusha –
	1.	ubungako bokumelwa yizithunywa ezimele amaqembu ethimbeni
    lezithunywa lesifundazwe eMkhandlwini Wezifundazwe Kazwelonke
    kufanele kufane nobungako bezigele eziyi 10 zesifundazwe
    ezaziphakanyiswe ngokwesigaba 48 soMthethosisekelo ongaphambi
    kwalona; futhi
	1.	ukwabelwa kwezithunywa ezisezikhundleni unomphela kanye nezithunywa
    ezikhethekile emaqenjini amelwe kusishayamthetho sesifundazwe,
    kunjengokulandelayo -

		| Isifundazwe | Izithunywa Ezisesikhundleni Unomphela | Izithunywa Ezikhethekile
		|----------|---------------------|------------------
		1. IMpumalanga Kapa | ANC 5, NP 1 | ANC 4
		2. IFreyistata | ANC 4, FF 1, NP 1 | ANC 4
		3. Gauteng | ANC 3, DP 1, FF 1, NP 1 | ANC 3, NP 1
		4. KwaZulu-Natali | ANC 1, DP 1, IFP 3, NP 1 | ANC 2, IFP 2
		5. IMpumalanga | ANC 4, FF 1, NP 1 | ANC 4
		6. INyakatho Kapa | ANC 3, FF 1, NP 2 | ANC 2, NP 2
		7. ILimpopo | ANC 6 | ANC 4
		8. Inyakatho-Ntshonalanga | ANC 4, FF 1, NP 1 | ANC 4
		9. INtshonalanga Kapa | ANC 2, DP 1, NP 3 | ANC 1, NP 3

2.	Iqembu elimelwe kusishayamthetho sesifundazwe –
	1.	kufanele liphakamise izithunywa zalo ezisesikhundleni unomphela
        phakathi kwabantu ababeyizigele lapho uMthethosisekelo omusha
        uqala ukusebenza futhi abangabakhona ukuze basebenze
        njengezithunywa ezisezikhundleni unomphela; futhi
	1.	lingaphakamisa abanye abantu njengezithunywa ezisesikhundleni
        unomphela kuphela uma kungekho noma kutholakala inani elingenele
        lababeyizigele zalo alanele.
3.	Isishayamthetho sesifundazwe kufanele siqokele esikhundleni
    izithunywa zaso ezisesikhundleni unomphela ngokuhambisana namagama
    aphakanyiswe ngamaqembu.
4.	Iphuzwana lesi (2) nelesi (3), asebenza kuphela ekuqokweni kokuqala
    kwezithunywa ezisesikhundleni unomphela zoMkhandlu
    Wezifundazwe Kazwelonke.
5.	Isigaba sama 62(1) soMthethosisekelo omusha asisebenzi
    ekuphakanyisweni kwamagama nasekuqokelweni esikhundleni
    kwababeyizigele njengezithunywa ezisesikhundleni unomphela
    ngokwaleli phuzu.
6.	Imithethwana nemiyalo yeziGele ebisebenza ngesikhathi
    uMthethosisekelo omusha uqala ukusebenza, kufanele isetshenziswe
    mayelana nemisebenzi yoMkhandlu kaZwelonke kangangoba
    ingasetshenziswa, kuye nganoma yikuphi ukuchiyelwa noma ukuchithwa.

## 8. Ababeyizigele

1.	Owayeyisigele ongaqokelwanga ukuba yisithunywa esisesikhundleni
    unomphela eMkhandlwini Wezifundazwe Kazwelonke unelungelo lokuba yilungu
    eliphelele elingavota lesishayamthetho sesifundazwe leso ayephakanyiswe
    kuso njengesigele ngokwesigaba sama 48 somthethosisekelo wangaphambili.
2.	Uma owayeyisigele ekhetha ukungabi yilungu lesishayamthetho
    sesifundazwe lowo muntu uthathwa ngokuthi wesulile esikhundleni
    sokuba yisigele ngosuku olwendulela uMthethosisekelo omusha oqale
    ngalo ukusebenza.
3.	Iholo, izibonelelo, kanye nezinzuzo zowayeyisigele oqokelwe
    esikhundleni sokuba yisithunywa esisesikhundleni unomphela noma
    njengelungu lesishayamthetho sesifundazwe azinakuncishiswa ngenxa
    yokuqokwa lokho.

## 9. UMkhandlu Ophethe

1.	Noma yimuphi umuntu owayenguMongameli, iPhini LikaMongameli
    Eliphethe, uNgqongqoshe noma iPhini LikaNgqongqoshe ngaphansi
    koMthethosisekelo owendulela lona, ngesikhathi uMthethosisekelo omusha
    uqala ukusebenza, uyaqhubeka kuleso sikhundla ngokoMthethosisekelo
    omusha, kodwa ngokulandela okushiwo ephuzwaneni lesi (2).
2.	Kuze kube mhla zi 30 Ephreli 1999, izigatshana esama 84, sama 89,
    sama 90, sama 91, sama 93, nesama 96 zoMthethosisekelo omusha
    kufanele zifundwe sengathi zibhalwe kusiJobelelo B sale Sheduli.
3.	Iphuzwana loku (2), alimvimbeli uNgqongqoshe owayeyisigele
    ngesikhathi uMthethosisekelo omusha uqala ukusebenza ekubeni
    aqhubeke njengoNgqongqoshe ophawulwe esigabeni sama 91(1)(a)
    soMthethosisekelo omusha, njengoba leso sigaba sisho kusiJobelelo B.

## 10. Izishayamthetho zezifundazwe

1.	Noma ngubani owayeyilungu noma eyilungu loMkhandlu Ophethe
    wesifundazwe ngesikhathi uMthethosisekelo omusha uqala ukusebenza,
    uyaqhubeka nokuba yilungu noma umphathisikhundla wesishayamthetho saleso
    sifundazwe ngaphansi koMthethosisekelo omusha, futhi uba sesikhundleni
    njengelungu noma njengomphathisikhundla ngokoMthethosisekelo omusha
    kanye nanoma yimuphi umthethosisekelo wesifundazwe ongaba khona.
2.	Isishayamthetho sesifundazwe njengoba sakhiwe ngokwephuzwana sesi
    (1), kufanele sithathwe ngokuthi sakhethwa ngaphansi
    koMthethosisekelo omusha sikhethelwa isikhathi esiphela mhla zi 30
    Ephreli 1999.
3.	Kuze kube ngukuphela kwesikhathi sesishayamthetho wesifundazwe mhla
    zi 30 Ephreli 1999, futhi kunakwe okushiwo esigabeni 108(4),
    isishayamthetho sesifundazwe sakhiwa yinani lamalungu elinqunyelwe
    leso sishayamthetho ngaphansi koMthethosisekelo owendulela lona
    kanye nenani lababeyizigele ababangamalungu esishayamthetho
    ngokwephuzu lesi 8 lale Sheduli.
4.	Imitheshwana nemiyalo yesishayamthetho sesifundazwe ebisebenza
    ngesikhathi uMthethosisekelo omusha uqala ukusebenza iyaqhubeka
    nokusebenza, kuye nganoma yikuphi ukuchibiyelwa noms ukuphelisiwa.

## 11.Ukhetho lwezishayamthetho zezifundazwe

1.	Yize uphelisiwe uMthethosisekelo wangaphambili, iSheduli yesi 2
    yalowo Mthethosisekelo, njengoba iguqulwe yisiJobelelo A saleyo Sheduli,
    iyasebenza –
	1.	okhethweni lokuqala lwesishayamthetho sesifundazwe ngaphansi koMthethosisekelo omusha;
	1.	ekulahlekelweni ngubulungu besishayamthetho ezimweni ezingezona
    ezihlinzekelwe yisigaba se 106(3) soMthethosisekelo omusha; kanye
	1.	nasekugcwaliseni izikhala kusishayamthetho, kanye nokutha indawo,
    ukubheka kabusha, nokusetshenziswa kwezinhla zamaqembu ukuze kugcwaliswe izikhala, kuze kube yisikhathi sokhetho lwesibili lwesishayamthetho ngaphansi koMthethosisekelo omusha.
2.	Isigaba se 106(4) soMthethosisekelo omusha siyalengiswa mayelana nesishayamthetho sesifundazwe kuze kube ukhetho lwesibili lwesishayamthetho ngaphansi koMthethosisekelo omusha.

## 12. Abaphethe izifundazwe

1.	Noma yimuphi umuntu owayenguNdunankulu noma ilungu loMkhandlu
    OPhethe wesifundazwe ngesikhathi uMthethosisekelo omusha uqala
    ukusebenza, uyaqhubeka futhi aphathe leso sikhundla ngokoMthethosisekelo
    omusha kanye nangokomthethosisekelo wesifundazwe ongabekwa, kodwa
    ngokuhambisana nephuzwana lesi (2).
2.	Kuze kube uthathe isikhundla ngaphansi koMthethosisekelo omusha uNdunankulu okhethwe ngemuva kokhetho lokuqala lwesifundazwe, noma isifundazwe size sizishayele umthethosisekelo waso, lokho okwenzeka kuqala kunokunye, isigaba se 132 nese 136 zoMthethosisekelo omusha kufanele zithathwe njengoba zibekwe kusiJobelelo C sale Sheduli.

## 13. Imithethosisekelo yezifundazwe

Umthethosisekelo owamukelwe ngaphambi kokuthi uMthethosisekelo omusha uqale ukusebenza kufanele ulandele isigaba se 143 soMthethosisekelo omusha.

## 14. Ukunikezelwa kwemithetho ezifundazweni

1.	Imithetho ephathelene nodaba oluphakathi kwemisebenzi eyenziwayo
    ebalwe ohlwini olukuSheduli yesi 4 noma yesi 5 yoMthethosisekelo omusha,
    ngesikhathu uMthethosisekelo omusha uqala ukusebenza, yayiphethwe
    yisiphathimandla phakathi komkhandlu ophethe, inganikezelwa
    nguMongameli, ngokwenza isimemezelo, esiya kusiphathimandla esiphakathi
    kwabaphethe esifundazweni esiqokwe uMkhandlu Ophethe wesifundazwe.
2.	Kuze kufike ekutheni kunesidingo sokuthi kunikezelwe umthetho
    ngaphansi kwephuzwana loku (1), uMongameli, ngokusebenzisa
    isimemezelo –
	1.	angachibiyela noma aphendule umthetho ukuze alawule ukuhunyushwa noma ukusebenza kwawo;
	1.	lapho ukunikezelwa komthetho kungasebenzi kuyo yonke ingxenye yanoma
    yimuphi umthetho, angawususa bese ewushaya kabusha, ube noma ungabi
    nokucuchibiyela noma ukuphendulwa okuphawulwe endimeni (a), lezo
    zimiso okusebenza kuzo ukunikezelwa noma kugcine lapho ukunikezelwa
    kusebenza khona kuzo; noma
	1.	angalawula noma yiluphi olunye udaba okunesidingo sokuthi lulawulwe
    ngenxa yaloku kunikezelwa, kumbandakanya ukwedluliselwa noma
    ukwebolekisa ngabasebenzi, noma ukwedluliselwa kwempahla,
    izikweletu, amalungelo kanye nezibopho, eziya noma ezivela
    kubaphathi bakazwelonke noma besifundazwe noma kunoma yimuphi
    umnyango kahulumeni, ukuphathwa, ezokuphepha noma iyiphi
    enye inhlangano.
3.	
	1.	Ikhophi yesimemezelo ngasinye esikhishwe ngokuku (1) noma kwesi (2),
    kufanele inikezwe isiGungu Sikazwelonke kanye noMkhandlu Kazwelonke
    Wezifundazwe kungakapheli izinsuku eziyi 10 kushicilelwe isimemezelo.
	1.	Uma kokubili isiGungu Sikazwelonke kanye noMkhandlu Ophethe
    ngesinqumo ingasivumeli isimemezelo noma yinoma yisiphi isimiso saso, leso simemezelo noma isimiso siphelelwa yisikhathi, kodwa ngaphandle kokuthikameza –
		1.	ukuba semthethweni kwanoma yini eyenziwe ngokwesimemezelo noma isimiso singakaphelelwa isikhathi; noma
		1.	ilungelo noma isibonelelo esitholiwe noma isibopho noma isikweletu esivele ngaphambi kokuba isimiso siphelelwe isikhathi.
4.	Uma umthetho unikezelwe ngokwephuzwana loku (1), noma yikuphi
    okushiwoyo emthethweni kusiphathimandla esiwuphethe, kufanele
    kuthathwe ngokuthi kubhekiswe kusiphathimandla esiwunikezelwe.
5.	Noma yikuphi ukunikezelwa komthetho ngaphansi kwesigaba sama235(8)
    soMthethosisekelo wangaphambili, kumbandakanya noma iyiphi
    ukuchibiyelwa, ukuphendulwa noma ukupheliswa nokushaywa kabusha
    kwanoma yimuphi umthetho kanye nanoma yisiphi esinye isinyathelo
    esithathwe ngaphansi kwaleso sigaba, kuthathwa ngokuthi kwenziwe
    ngaphansi kwalesi sigaba.

## 15. Imithetho esekhona engaphandle kwamandla okushaya umthetho ePhalamende

1.	Isiphathimandla phakathi kwabaphethe kuzwelonke esengamele noma
    yimuphi umthetho owela ngaphandle kwamandla ePhalamende okushaya
    imithetho ngesikhathi uMthethosisekelo omusha uqala ukusebenza, sihlala
    sinamandla okwengamela lowo mthetho uze unikezwe isiphathimandla
    esiphakathi kwabaphethe isifundazwe ngokwephuzu le 14 lale Sheduli.
2.	Iphuzwana loku (1), liyeka ukusebenza ngemuva kweminyaka emibili uMthethosisekelo omusha uqale ukusebenza.

## 16. Izinkantolo

1.	Zonke izinkantolo, kumbandakanya nezinkantolo zabaholi bendabuko,
    ezazikhona ngesikhathi uMthethosisekelo omusha uqala ukusebenza,
    ziyaqhubeka nokusebenza nokusebenzisa amandla eziwanikwa yimithetho ezithintayo, futhi noma ngubani ophethe isikhundla njengowenza umsebenzi wezamajaji uyaqhubeka asiphethe leso sikhundla ngokomthetho osebenzayo kuleso sikhundla, kuye –
	1.	noma yikuphi ukuchibiyelwa noma ukupheliswa kwalowo mthetho; kanye
	1.	 nokuhambisana noMthethosisekelo omusha.
2.	
	1.	Inkantolo yoMthethosisekelo emiswe nguMthethosisekelo wangaphambili
    iba yiNkantolo yoMthethosisekelo ngaphansi koMthethosisekelo omusha.
	1.	……

		> [Iphuzwana (b) licishwe yisigaba sama 20(a) soMthetho Wesithupha Wokuchibiyela uMthethosisekelo we 2001.]
		{:.note}

3.	
	1.	INgxenye Yokwedlulisela Amacala yeNkantolo eNkulu yaseNingizimu
    Afrika iba yiNkantolo Enkulu yokwedlulisela amacala ngaphansi
    koMthethosisekelo omusha.
	1.	……

		> [Iphuzwana (b) licishwe yisigaba sama 20(a) soMthetho Wesithupha Wokuchibiyela uMthethosisekelo we 2001.]
		{:.note}

4.	
	1.	Ingxenye yesifundazwe noma yendawo yeNkantolo Enkulu yaseNingizimu
    Afrika noma inkantolo enkulu yesabelo noma ingxenye eyejwayelekile
    yenkantolo enjenga lena, iba yiNkantolo Ephakeme ngaphansi
    koMthethosisekelo omusha kungazange kuguqulwe lutho mayelana namandla
    ayo, kube kunakekelwe ukudidiyelwa okucatshangwa ephuzwaneni lesi (6).
	1.	Noma yimuphi umuntu ophethe isikhundla noma othathwa njengosiphethe njengeJaji elinguMongameli, iPhini Lejaji Elingumongameli noma ijaji lenkantolo okukhulunywe ngalo endimeni (a), uma uMthethosisekelo omusha uqala ukusebenza, uba yiJaji elinguMongameli, iPhini Lejaji Elingumongameli noma yijaji lenkantolo efana nalena ngaphansi koMthethosisekelo omusha, kunakekelwe ukudidiyelwa okucatshangwa ephuzwaneni lesi (6).
5.	Ngaphandle kwalapho kungahambisani nesimo noma ngokucacile
    kungafanele, uma umthetho noma okwenziwayo kukhuluma –
	1.	ngeNkantolo yoMthethosisekelo ngaphansi koMthethosisekelo
        owandulela lona, kufanele kuthathwe njengothi kusho iNkantolo yoMthethosisekelo ngaphansi koMthethosiselo omusha;
	1.	ngeNgxenye Yokwedlulisela Amacala Yenkantolo Enkulu yaseNingizimu
    Afrika, kufanele ithathwe njengesho iNkantolo eNkulu Yokwedluliselwa
    Kwamacala; kanye
	1.	neNgxenye yesifundazwe noma yendawo yeNkantolo Enkulu yaseNingizimu
    Afrika noma inkantolo enkulu yesabelo noma ingxenye eyejwayelekile
    yaleyo nkantolo, kufanele ithathwe njengesho iNkantolo ePhakeme.
6.	
	1.	Ngokushesha okungase kwenzeke ngemuva kokuthi uMthethosisekelo
    omusha uqalile ukusebenza zonke izinkantolo, kumbandakanya isakhiwo
    sazo, ukukwakheka kwazo, ukusebenza kanye namandla azo, kanye nayo yonke
    imithetho ethintekayo, kufanele ididiyelwe ngenhloso yokumisa uhlelo
    lwezinkantolo oluhambisana nezidingo zoMthethosisekelo omusha.
	1.	Ilungu leKhabhinethi elibhekene nokulawulwa kwezobulungiswa, ngemuva kokubonisana neKhomishani Yezemisebenzi Yezinkantolo, kufanele liphathe ukudidiyelwa okucatshangwa endimeni (a).
7.	
	1.	Noma ngubani osesikhundleni, lapho uMthetho Wokuchibiyelwa
    koMthethosisekelo waseNingizimu Afrika we 2001 uqala ukusebenza -
		1.	njengoMongameli Wenkantolo Yomthethosisekelo, uba yiJaji Elikhulu njengoba kucatshangwa esigabeni se 167(1) soMthethosisekelo omusha;
		1.	njengePhini Likamongameli Wenkantolo Yomthethosisekelo, uba yiPhini
    Lejaji Elikhulu njengoba kucatshangwa esigabeni se 167(1)
    soMthethosisekelo omusha.
		1.	njengeJaji Elikhulu, uba nguMongameli wenkantolo Enkulu
    Yokwedluliselwa Kwamacala njengoba kucatshangwa esigabeni se
    168(1)soMthethosisekelo omusha; futhi
		1.	njengePhini Lejaji Elikhulu, uba yiPhini Likamongameli Wenkantolo
    Enkulu Yokwedluliselwa Kwamacala njengoba kucatshangwa esigabeni
    se 168(1) soMthethosisekelo omusha.
	1.	Yonke imithetho nemitheshwana noma ukuyalela okwenziwe nguMongameli
    Wenkantolo Yomthethosisekelo noma yiJaji Elikhulu esebenzayo
    ngaphambili nje kokuba uMthetho Wokuchibiyelwa koMthethosisekelo
    waseNingizimu Afrika we 2001, uqale ukusebenza, iyaqhubeka isebenze
    ize ipheliswe noma iguqulwe.
	1.	Ngaphandle kwalapho kungahambisani nesimo noma ngokucacile Kungafanele, ukubhekiswa okukunoma yimuphi umthetho noma okwenziwayo okukhuluma ngeJaji Elikhulu noma ngoMongameli Wenkantolo yoMthethosisekelo, kufanele kuthathwe njengokubhekisa eJajini Elikhulu njengoba kucatshangwa esigabeni se 167(1) soMthethosisekelo omusha.

	> [Iphuzwana lesi (7) lingezwe yisigaba sama 20(b) soMthetho Wesithupha Wokuchibiyela uMthetho- sisekelo we 2001.]
	{:.note}

## 17. Amacala asalindwe phambi kwezinkantolo

Onke amacala abesephambi kwenkantolo ngesikhathi uMthethosisekelo omusha uqala ukusebenza, kufanele edluliswe sengathi uMthethosisekelo omusha awuzange ube khona, ngaphandle kwalapho izidingo zobulungiswa zimisa ukuthi kungabi njalo.

## 18. Isiphathimandla sokushushisa

1.	Isigaba se 108 soMthethosisekelo owandulela lona siyaqhubeka
    nokusebenza kuze kuqale ukusebenza uMthetho Wephalamende ocatshangwa
    yisigaba se 179 soMthethosisekelo omusha. Leli phuzwana alithikamezi
    ukuqokelwa esikhundleni koMqondisi Kazwelonke Wezokushushisa Komphakathi
    ngokwesigaba se 179.
2.	Umshushisi omkhulu ophethe isikhundla ngesikhathi uMthethosisekelo omusha uqala ukusebenza, uyaqhubeka nokusebenza ngokomthetho osetshenziswa kuleso sikhundla, kunakwe iphuzwana loku (1).

## 19. Izifungo neziqinisekiso

Umuntu oqhubekayo esesikhundleni ngokwale Sheduli futhi othathe isifungo noma owenze isiqinisekiso uma ethatha isikhundla, ngaphansi koMthethosisekelo owendulela lona, akaphoqelekile ukuthi aphinde athathe isifungo sesikhundla noma isiqinisekiso ngaphansi koMthethosisekelo omusha.

## 20. Ezinye izikhungo zomthethosisekelo

1.	Kulesi sigaba uma kuthiwa“izikhungo zomthethosisekelo” kushiwo –
	1.	uMvikeli Womphakathi;
	1.	iKhomishani Yamalungelo Esintu;

		> [Indima (b) ichibiyelwe yisigaba sesi 4 soMthetho Wesibili Wokuchibiyela uMthethosisekelo we 1998.]
		{:.note}

	1.	IKhomishani Yokulingana Ngokobulili;
	1.	uMcubunguli-Mabhuku oMkhulu Wezimali Zombuso;
	1.	iBhange Elikhulu LaseNingizimu Afrika;
	1.	iKhomishani Yezezimali Neyesikhwama Sombuso;
	1.	iKhomishani Yezokuphathwa Kwezobulungiswa; noma
	1.	iBhodi Yezilimi Zonke ZaseNingizimu Afrika.
2.	Isikhungo soMthethosisekelo esimiswe ngokoMthethosisekelo owandulela
    lona siyaqhubeka nokusebenza ngokomthetho obhekene nalo, futhi noma
    ngubani osesikhundleni njengelungu lekhomishani, ilungu lebhodi
    yeBhange Elikhulu noma leBhodi Yezilimi Zonke ZaseNingizimu Afrika,
    uMvikeli Womphakathi noma uMcubunguli-Mabhuku Omkhulu Wezimali
    Zombuso ngesikhathi uMthethosisekelo omusha uqala ukusebenza,
    uyaqhubeka kuleso sikhundla ngokomthetho osebenza kuleso sikhundla,
    kunakwe –
	1.	noma yikuphi ukuchibiyelwa noma ukuphelisiwa kwalowo mthetho;
        kanye
	1.	nokuhambisana noMthethosisekelo omusha.
3.	Izigaba se 199(1), sama 200(1),(3) kanye no (5) kuya ku (11) kanye
    nesama 201 ukuya kwesama 206 zoMthethosisekelo owandulela lona
    ziyaqhubeka zisebenze zize zipheliswe nguMthetho Wephalamende
    owemukelwe ngokwesigaba se 75 soMthethosisekelo omusha.
4.	Amalungu eKhomishani Yezokuphathwa Kwezobulungiswa ephawulwe
    esigabeni se 105(1)(h) soMthethosisekelo owendulela lona, ayayeka
    ukuba ngamalungu eKhomishani uma sekuqokelwe ezikhundleni amalungu
    aphawulwe esigabeni se 178(1)(i) soMthethosisekelo omusha.
5.	
	1.	UMkhandlu Wezezwe Elizimele LamaBhunu omiswe ngokoMthethosisekelo
    owandulela lona uyaqhubeka nokusebenza ngokomthetho osebenza kuwo, futhi
    noma ngubani osesikhundleni njengelungu loMkhandlu ngesikhathi
    uMthethosisekelo omusha uqala ukusebenza uyaqhubeka ngokuba kuleso
    sikhundla ngokomthetho osebenza kuleso sikhundla, kunakwe –
		1.	noma yikuphi ukuchibiyelwa noma ukupheliswa kwalowo mthetho; kanye
		1.	nokuhambisana noMthethosisekelo omusha.
	1.	Isigaba se 184A nese 184B(1)(a),(b) no (d) zoMthethosisekelo owandulela lona ziyaqhubeka zisebenza zize zipheliswe nguMthetho Wephalamende owamukelwa ngokwesigaba sama 75 soMthethosisekelo omusha.

## 21. Ukushaywa komthetho odingwa nguMthethosisekelo omusha

1.	Lapho uMthethosisekelo omusha udinga ukuthi kushaywe umthetho
    kazwelonke noma wesifundazwe, lowo mthetho kufanele ushaywe
    yisiphathimandla esifanele singakapheli isikhathi esamukelekile ngemuva
    kosuku uMthethosisekelo owaqala ukusebenza ngalo.
2.	Isigaba se 198(b) soMthethosisekelo omusha asinakuphoqelelwa kuze
    kube sekushaywe umthetho ocatshangwayo kuleso sigaba.
3.	Isigaba se 199(3)(a) soMthethosisekelo omusha asinakuphoqelelwa
    ngaphambi kokuthi kube sekuphele izinyanga ezintathu ngemuva
    kokushaywa komthetho ocatshangwayo kuleso sigaba.
4.	UMthetho kazwelonke ocatshangwa esigabeni 
    sama-217(3)soMthethosisekelo omusha kufanele ushaywe kungakapheli
    iminyaka emithathu kusukela ngosuku uMthethosisekelo omusha owaqala
    ngalo ukusebenza, kodwa ukungabikho kwalo mthetho ngalesi sikhathi
    akuvimbeli ukuqala kusetshenziswe izinqubomgomo eziphawulwe
    esigabeni sama 217(2).
5.	Kuze kube yilapho kumiswa uMthetho Wephalamende okuphawulwe ngawo
    esigabeni sama 65(2) somthethosisekelo omusha, isishayamthetho
    sesifundazwe ngasinye singanquma eyaso inqubo ngokulandela igunya
    eligunyazwe izithunywa zaso lokuba livote egameni loMkhandlu
    Wezifundazwe Kazwelonke.
6.	Kuze kube yilapho kumiswa uMthetho ocatshangwa esigabeni
    sama 229(1)(b) soMthethosisekelo omusha, umasipala uzohlala
    enamandla okukhokhisa noma iyiphi intela, izimali ezikhokhelwa
    okuthile noma izimali ezikhokhela impahla evela kwamanye amazwe
    eyayigunyazwe ukuba ikhokhwe ngenkathi uMthethosisekelo
    uqala ukusebenza.

## 22. Ubumbano lwezwe nokubuyisana

1.	Yize ezinye izimiso zoMthethosisekelo omusha futhi ngaphandle
    kokupheliswa koMthethosisekelo owandulela lona, zonke izimiso
    eziphathelene nokuxolelwa kwamacala eziqukethwe kuMthethosisekelo
    owandulela lona ngaphansi kwesihloko, “Ubumbano Lwesizwe
    Nokubuyisana” zithathwa ngokuthi ziyingxenye yoMthethosisekelo omusha ngezinhloso zoMthetho oGqugquzelela uBumbano Lwesizwe Nokubuyisana we-1995, (uMthetho wama 34 we 1995), njengoba uchibiyelwe, kumbandankanya nezinhloso zokusebenza kwawo.
2.	Mayelana nezinhloso zephuzwana loku (1), umhla zi ‘6 Disemba 1993’,
    lapho uvela khona ezimisweni zoMthethosisekelo owandulela lona
    ngaphansi kwesihloko “Ubumbano Lwesizwe Nokubuyisana”, kufanele
    ufundwe njengomhla zi ‘11 Meyi 1994’.

	> [Iphuzwana lesi (2) lingezwe yisigaba sesi 3 soMthetho Wokuqala Wokuchibiyela uMthethosisekelo we 1997.]
	{:.note}

## 23. UMqulu Wamalungelo

1.	Umthetho kazwelonke ocatshangwa esigabeni sesi 9(4), sama 32(2),
    nesama 33(3) zoMthethosisekelo omusha kufanele zishaywe kungakapheli
    iminyaka emithathu kusukela ngosuku uMthethosisekelo omusha owaqala
    ukusebenza ngalo.
2.	Kuze kube lapho kushaywa umthetho ocatshangwa esigabeni sama 32(2) nesama 33(3) zoMthethosisekelo omusha –
	1.	isigaba sama 32(1) kufanele sithathwe ngokuthi sifundeka ngendlela elandelayo -

		“(1) Wonke umuntu unelungelo lokuthola lonke ulwazi olusezandleni zombuso noma zanoma iyiphi ingxenye yawo kunoma yimuphi umkhakha kahulumeni, uma lolo lwazi ludingeka ukuze kusetshenziswe noma kuvikelwe noma yiliphi lamalungelo lakhe”; futhi

	1.	isigaba sama 33(1) nesesi (2) kufanele zithathwe ngokuthi zifundeka
    ngendlela elandelayo -

		“Wonke umuntu unelungelo –\\
		(a) lokuthola izinyathelo ezisemthethweni kwabaphethe lapho noma yimaphi amalungelo abo noma izidingo zabo zithinteka noma zisengozini;\\
		(b) lokuthola izinyathelo ezisemthethweni ezilungile lapho noma yimaphi
    amalungelo abo noma amathemba abo afanele ethinteka noma esengozini;\\
		(c) lokunikezwa izizathu ezibhaliwe zezinyathelo ezisemthethweni
    ezithathwe ngabaphethe ezithinta noma yimaphi amalungelo noma
    izidingo ngaphandle kwalapho lezo zizathu zimenyezelwe; kanye\\
		(d) nelokuthola izinyathelo kwabaphethe ezifanele uma kuqhathaniswa
    nezizathu ezinikiwe zazo lapho amalungelo akhe ethinteka
    noma esengozini.”.
3.	Izigaba sama 32(2) nesama 33(3) zoMthethosisekelo omusha ziphelelwa
    isikhathi uma umthetho ocatshangwayo kulezo zigaba ngokulandelana
    kwazo, ungashaywa kungakapheli iminyaka emithathu kusukela ngosuku
    uMthethosisekelo omusha oqale ukusebenza ngalo.

## 24. Ukuphathwa kwemisebenzi yombuso nezikhungo zokuphepha

1.	Izigaba sama 82(4)(b), sama 215, sama 218(1), sama 219(1), sama 224
    ukuya kwesama 228, sama 236(1), (2), (3), (6), (7)(b) nesesi (8),
    sama 237(1) nesesi (2)(a) kanye nesama 239(4) nesesi (5) zoMthethosisekelo owandulela lona ziqhubeka ngokusebenza sengathi uMthethosisekelo owandulela lona awupheliswanga, kuye–
	1.	ngokuchibiyela kukulezo zigaba ezibekwe kusiJobelelo D;
	1.	nganoma yikuphi okunye ukuchibiyela noma ukupheliswa kwalezo zigaba
    nguMthetho Wephalamende owamukelwe ngokwesigaba sama 75
    soMthethosisekelo omusha; futhi
	1.	ngokuhambisana noMthethosisekelo omusha.
2.	IKhomishani Yezemisebenzi Yombuso kanye namakhomishani ezifundazwe
    emisebenzi yombuso aphawulwe kuSahluko se 13 soMthethosisekelo
    owandulela lona, aqhubeka nokusebenza ngokwaleso Sahluko kanye
    nomthetho osebenza kuwo sengathi iSahluko asipheliswanga, kuze kube
    kususwa iKhomishani namakhomishani ezifundazwe ngokoMthetho
    Wephalamende owamukelwe ngokwesigaba sama 75
    soMthethosisekelo omusha.
3.	Ukupheliswa koMthethosisekelo owandulela lona akuthikamezi noma
    yisiphi isimemezelo esikhishwe ngaphansi kwesigaba sama 237(3),
    soMthethosisekelo owandulela lona, futhi noma yiziphi izimemezelo
    ezifana nalezi ziyaqhubeka nokusebenza, kube kuye –
	1.	nganoma yikuphi ukuchibiyelwa noma ukupheliswa; kanye
	1.	nokuhambisana noMthethosisekelo omusha.

## 25. Izizathu ezinezezelwe zokungavunyelwa ukuba yilungu lesishayamthetho

1.	Noma yimuphi umuntu, owayedonsa isigwebo sasejele eRiphabhuliki
    esingaphezulu kwezinyanga eziyi 12 ngaphandle kokunikezwa ithuba
    lenhlawulo yemali, lapho uMthethosisekelo omusha uqala ukusebenza,
    akavunyelwe ukuba yilungu lesiGungu kaZwelonke noma
    lesishayamthetho sesifundazwe.
2.	Lokhu kungavunyelwa komuntu ngokwephuzu loku (1) –
	1.	kuyaphela uma isigwebo sibekwa eceleni ngemuva kokwedluliswa
        kwecala, noma isigwebo sehlisiwe, ngemuva kokwedluliswa kwecala
        saba yisigwebo esingamvimbeli lowo muntu; futhi
	1.	kuyaphela eminyakeni emihlanu ngemuva kokuqedwa kwesigwebo.

## 26. Uhulumeni wendawo

1.	Yize kunezimiso zezigaba se-151, se 155, se 156, nese 157
    zomthethosisekelo omusha –
	1.	izimiso zoMthetho Wesikhashana Kahulumeni Wasekhaya, we 1993
        (uMthetho wama 209 we 1993), njengoba ungachitshiyelwa noma nini ngumthetho kazwelonke ohambisana noMthethosisekelo omusha, zizohlala zisebenza mayelana noMkhandlu Kamasipala kuze kube kumenyezelwe ukuthi sekukhethwe uMkhandlu Kamasipala othatha isikhundla salowo Mkhandlu ngenxa yomphumela wokhetho jikelele lokuqala lweMikhandlu Yomasipala ngemuva kokuqala koMthethosisekelo omusha; futhi

		> [Iphuzwana (a) indawo yalo ithathwe yisigaba sesi 5(a) soMthetho Wesibili Wokuchibiyela uMthethosisekelo we 1998.]
		{:.note}

	1.	umholi wendabuko womphakathi olandela indlela yomthetho wendabuko
    nohlala emhlabeni osendaweni yomkhandlu wesikhashana wendawo,
    yomkhandlu wesikhashana wasemaphandleni noma yomele umkhandlu
    wesikhashana, ophawulwe eMthethweni Wesikhashana Kahulumeni
    Wasekhaya, we 1993, futhi okhonjwe esigabeni 182 soMthethosisekelo
    owandulela lona, unamandla ngokwesikhundla (ex officio) okuba
    yilungu lalowo mkhandlu kuze kube uMkhandlu Kamasipala othatha
    isikhundla salowo mkhandlu umenyezelwe ngenxa yomphumela wokhetho
    jikelele lokuqala lweMikhandlu Yomasipala ngemuva kokuqala
    koMthethosisekelo omusha.

		> [Iphuzwana (b) indawo yalo ithathwe yisigaba sesi 5(a) soMthetho Wesibili Wokuchibiyela uMthethosisekelo we 1998.]
		{:.note}

2.	Isigaba se 245(4) soMthethosisekelo owandulela lona siyaqhubeka nokusebenza kuze kuphele ukusebenza kwaleso sigaba. Isigaba se 16(5) nese (6) soMthetho Wesikhashana kaHulumeni Wasekhaya, we 1993, asinakususwa ngaphambi komhla zingama 30 Ephreli 2000.

	> [Iphuzwana lesi (2) lichibiyelwe yisigaba sesi 5(b) soMthetho Wesibili Wokuchibiyela uMthetho- sisekelo we 1998.]
	{:.note}

## 27. Ukugcinwa ngokuphepha kweMithetho Yephalamende neMithetho Yezifundazwe

Izigaba sama 82 nese 124 zoMthethosisekelo omusha azithikamezi ukugcinwa ngokuphepha kweMithetho Yephalamende noma kweMithetho yesifundazwe eyamukelwe ngaphambi kokuthi uMthethosisekelo omusha uqale ukusebenza.

## 28. Ukubhaliswa kwempahla engagudluki yoMbuso

1.	Ekuvezweni kwesitifiketi yisiphathimandla esifanele sokuthi impahla engagudluki yoMbuso inikezwe uhulumeni othile ngokwesigaba sama-239
soMthethosisekelo owandulela lona, unobhala wamafa kufanele akubhale
lokho noma lezo zivumelwano encwadini efanele yokubhalisa, kumatayitela
noma komunye umbhalo wokubhalisa leyo mpahla engagudluki egameni
lalowo hulumeni.
2.	Akunanhlawulo, imali ekhokhwayo noma ezinye izindleko ezikhokhwayo
    mayelana nokubhaliswa ngokwephuzwana loku (1).