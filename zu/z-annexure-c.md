---
title: Okujotshelelwe C. Uhulumeni Wobumbano Lwesizwe: Umkhakha Wesifundazwe
---

# Okujotshelelwe C: Uhulumeni Wobumbano Lwesizwe: Umkhakha Wesifundazwe

1.	Isigaba se 132 soMthethosisekelo omusha sithathwa ngokuthi sifundeka ngendlela elandelayo:

	> 132. ImiKhandlu Ephethe
	> 
	> 1.	UMkhandlu Omkhulu isifundazwe wakhiwe uNdunankulu kanye namalungu angengaphezulu kwayi 10 aqokwe nguNdunankulu ngokulandela lesi sigaba.
	> 2.	Iqembu elinezihlalo ezingamaphesenti ayi 10 okungenani
    kusishayamthetho sesifundazwe nelinqume ukuzimbandakanya kuhulumeni
    wobumbano lwesizwe, linegunya lokunikwa isikhundla esisodwa noma
    ngaphezulu zoMkhandlu Omkhulu ngokulingana nenani lezihlalo elinazo
    kusishayamthetho okuncike enanini lezihlalo zamanye amaqembu abambe
    iqhaza kusishayamthetho.
	> 3.	Izikhundla eMkhandlwini Omkhulu kufanele zabelwe amaqembu abambe
    iqhaza ngokulandela indlela yokubala efanayo nesesigabeni sama
    91(9), futhi uma kusetshenziswa leyo ndlela ukuphawula okukuleso
    sigaba –
	>	1.	ngeKhabhinethi, kufanele kufundwe njengokubhekisa eMkhandlwini
        Omkhulu;
	>	2.	ngoNgqongqoshe, kufanele kufundwe njengokubhekisa elungwini
        loMkhandlu Omkhulu; kanye
	>	3.	nangesiGungu Sikazwelonke, kufanele ufundwe ngokubhekisa
        kusishayamthetho sesifundazwe.
	> 4.	UNdunankulu wesifundazwe kufanele, ngemuva kokubonisana nabaholi
    bamaqembu abamba iqhaza –
	>	1.	anqume izikhundla ezibaluliwe ezizonikezwa amaqembu afanele
        abamba iqhaza ngokulandela inani lezikhundla azinikezwe
        ngokwesigatshana sesi (3);
	>	2.	aqoke ngokwesikhundla ngasinye, ilungu lesishayamthetho elimele
        iqembu elinikezwe isikhundla ngokwendima (a), njengelungu
        loMkhandlu Omkhulu elibhekene naleso sikhundla;
	>	3.	uma kuba nesidingo ngenxa yezinhloso zomthethosisekelo noma
        ngenxa yokubonelela ukuphatha ngendlela elungile, ahlukanise
        noma yikuphi ukuqoka okungaphansi kwendima (a); kuye
        ngesigatshana sesi (3);
	>	4.	aphelise noma yikuphi ukuqoka okungaphansi kwendima (b) –
	>		1.	uma uNdunankulu eceliwe ukwenze njalo ngumholi weqembu
            okungukuthi ilungu lelo okukhulunywa ngalo liyilungu
            loMkhandlu Omkhulu; noma
	>		2.	uma kuba nesidingo ngenxa yezinhloso zomthethosisekelo noma
            ngenxa yokuphatha okulungile; noma
	>	5.	agcwalise, uma kunesidingo, ngokwesigaba (b); isikhundla
        ehhovisi lelungu loMkhandlu Omkhulu.
	> 5.	Isigatshana sesi (4) kufanele sisetshenziswe ngomoya ongaphakathi
    komqondo kahulumeni wobumbano lwesizwe, kanti futhi uNdunankulu
    nabanye asebenza nabo abathintekile kufanele ukuthi
    ekusetshenzisweni kwesigatshana leso, baphokophela ukufinyelela
    ekuvumelaneni ngezikhathi zonke: ngaphandle uma kungafinyelelwa
    ekuvumelaneni mayelana –
	>	1.	nokusetshenziswa kwamandla aphawulwe endimeni (a), (c)
        noma (d)(ii) yaleso sigatshana, isinqumo sikaNdunankulu
        siyasetshenziswa;
	>	2.	nokusetshenziswa kwamandla aphawulwe endimeni (b),(d)(i)
        noma (e) yesigatshana esithinta umuntu ongelona ilungu leqembu likaNdunankulu, isinqumo somholi weqembu lowo muntu ayilungu lalo siyasetshenziswa; kanye
	>	3.	nokusetshenziswa kwamandla aphawulwe endimeni (b) noma (e) yaleso
    sigatshana esithinta umuntu oyilungu leqembu likaNdunankulu,
    isinqumo sikaNdunankulu siyasetshenziswa.
	> 6.	Uma noma yikuphi ukunqunywa kokunikezwa kwezikhundla kuguqulwa
    ngokwesigatshana sesi 4(c), amalungu athintekayo kufanele ashiye
    izikhundla zawo kodwa avumelekile, lapho kunesidingo khona, ukuba
    aqokwe kabusha kwezinye izikhundla ezinikezwe amaqembu awo
    ngokwesinqumo esiguquliwe.
	> 7.	Imihlangano yoMkhandlu Omkhulu kufanele yenganyelwe
    nguNdunankulu Wesifundazwe.
	> 8.	UMkhandlu Omkhulu kufanele usebenze ngendlela ecabangela umoya wokufuna ukuvumelana oqukethwe kuhulumeni wobumbano lwesizwe, kanye nangokwesidingo sikahulumeni osebenza ngempumelelo.

2.	Isigaba se 136 soMthethosisekelo omusha sithathwa njengesiqukethe lezi zigatshana ezenezezelwe:

	> 3.	Amalungu oMkhandlu Omkhuluu anesibopho ilungu ngalinye kuNdunankulu nakusishayamthetho sesifundazwe ngokuphathwa kwezikhundla zawo, kanti futhi wonke amalungu oMkhandlu Omkhulu ngokufanayo, anesibopho njengembumba mayelana nokwenziwa komsebenzi kahulumeni wesifundazwe kanye nangemigomo yakhe.
	> 4.	Amalungu oMkhandlu Omkhulu kufanele engamele izikhundla zawo
    ngokulandela inqubomgomo ekhishwe nguMkhandlu.
	> 5.	Uma ilungu loMkhandlu Omkhulu lehluleka ukuphatha isikhundla salo
    ngokulandela inqubomgomo yoMkhandlu, uNdunankulu angaba nesidingo
    sokuba acele ilungu elithintekile ukuba liphathe isikhundla salo
    ngokuhambisana nenqubomgomo leyo.
	> 6.	Uma ilungu elithintekile lehluleka ukuhambisana nesidingo
    sikaNdunankulu esingaphansi kwesigatshana sesi-(5), uNdunankulu
    angalisusa lelo lungu esikhundleni ngemuva kokubonisana nalo, kanti
    uma ilungu lingelona eleqembu likaNdunankulu noma lingeyena umholi
    weqembu elibamba iqhaza, nangemuva kokubonisana nomholi weqembu
    lelungu lelo.
