---
stylesheet: screen.css
title: 13. Izimali
published: true
layout: default
style: chapter
---

# Isahluko 13: Izimali (213-230A)

## Okuphathelene nezimali ngokubanzi

### 213. Isikhwama seMali sikaZwelonke

1.	Kunesikhwama Semali Sikazwelonke okufakwa kuso yonke imali kanye
    nemali etholwe nguhulumeni kazwelonke, okufanele ikhokhwe, ngaphandle
    kwemali eshiywe ngaphandle ngumthetho wePhalamende.
2.	Imali ingakhishwa esiKhwameni Semali Sikazwelonke kuphela –
	1.	ngokuthi ibekwe eceleni ngokoMthetho Wephalamende; noma
	1.	njengemali ebekelwe umsebenzi othile ikhishwa esiKhwameni Semali
        Sikazwelonke, uma ihlinzekelwe kuMthethosisekelo noma
        kuMthethweni Wephalamende.
3.	Ingxenye elingene yemali yezifundazweni evela ezimalini zikazwelonke
    ikhishwa ngqo esiKhwameni Semali Kazwelonke.

	> [Usuku lokuqala ukusebenza kwesigaba sama 213: umhla zi 1 Januwari 1998.]
	{:.note}

### 214. Ukwabiwa ngokulingana kanye nokwabiwa kwezimali

1.	UMthetho Wephalamende kufanele uhlinzekele –
	1.	ukwehlukaniswa ngokulingana kwezimali eziqoqwe ezweni lonke
        phakathi kwemikhakha kahulumeni kazwelonke, yezifundazwe
        nohulumeni basekhaya;
	1.	ukutholwa kwendlela egculisayo yokunquma ngokulinganayo ubungako
        bengxenye yemali etholwa yisifundazwe ngasinye esabelweni
        sesifundazwe saleyo mali; kanye
	1.	nanoma yikuphi okunye ukwabiwa okuya kohulumeni bezifundazwe,
        basekhaya noma komasipala, kuvela esabelweni semali sikahulumeni
        kazwelonke, kanye nanoma yiziphi izimo okungenzelwa phezu kwazo
        lokho kwabiwa.
2.	UMthetho oshiwo kusigatshaneni soku-(1) ungashaywa kuphela ngemuva
    kokubonisana nohulumeni besifundazwe, ohulumeni basekhaya
    abahlelekile kanye neKhomishani Yezezimali Neyesikhwama Sombuso, futhi kwabhekisiswa noma yisiphi isincomo seKhomishani; futhi kufanele ubhekele –
	1.	izidingo zezwe;
	1.	 noma iyiphi imibandela okufanele yenziwe mayelana nesikweletu sezwe
    kanye nezinye izibopho zikazwelonke;
	1.	izidingo nezintshisekelo zikahulumeni kazwelonke, ezitholakele
    ngokuthi kusetshenziswe imigomo engathathi hlangothi;
	1.	isidingo sokuqinisekisa ukuthi izifundazwe nomasipala bayakwazi
    ukufeza izidingongqangi nokwenza imisebenzi abayabelwe;
	1.	amandla ezezimali kanye nokusebenza ngekhono kwezifundazwe
    nomasipala; (f) izidingo zokuthuthukiswa nezinye izidingo
    zezifundazwe, zohulumeni basekhaya kanye nomasipala;
	1.	ukwehluka kwezimo zomnotho kuzifundazwe naphakathi kwezifundazwe;
	1.	izibopho zezifundazwe nomasipala ngokomthetho kazwelonke;
	1.	ukufuneka kokwabiwa kwezabelo zemali ezisimeme nezilindelekile;
    kanye
	1.	nesidingo sokungaqinisi izintamo uma kubhekwana nezimo eziphuthumayo
    noma ezinye izidingo zesikhashana, kanye namanye amaphuzu esekelwe
    kuzimo ezifanayo.

	> [Usuku lokuqala kwesigaba sama 214: umhal zi 1 Januwari 1998.]
	{:.note}

### 215. Izabelozimali zikazwelonke, zesifundazwe nezomasipala

1.	Izabelozimali zikazwelonke, zesifundazwe nezomasipala kanye
    nezinqubo zokwabiwa kwezimali kufanele zigqugquzelele ukusebenzela
    obala, ukuphenduleka, kanye nokuphathwa kwezimali okunempumelelo
    kwezomnotho, kwezikweletu kanye nomkhakha womphakathi.
2.	Umthetho kazwelonke kufanele ubeke imiyalo –
	1.	uhlobo izabelozimali zikazwelonke, ezezifundazwe nezomasipala
        okufanele uhlobo izabelozimali zikazwelonke, ezezifundazwe
        nezomasipala okufanele lube yilona;
	1.	ngokuthi izabelozimali zikazwelonke, ezezifundazwe noma zendawo
        kufanele zethulwe nini; kanye
	1.	nokuthi izabelozimali emkhakheni ngamunye kahulumeni kufanele
        zibonise ukuthi izimali zivelaphi nokuthi izindleko ezihlongozwa
        zizohambisana ngayiphi indlela nomthetho kazwelonke.
3.	Isabelozimali nagsinye emkhakheni kahulumeni ngamunye kufanele
    siqukathe –
	1.	izilinganiso zezimali ezizotholwa nezizosetshenziswa
        ezehlukanisa phakathi kwezindleko zesikhthi eside kanye
        nezindleko eziqhubekayo;
	1.	iziphakamiso zokuthi izikweletu noma yikuphi ukuntuleka kwemali
        okulindelekile kuzokhokhwa kanjani kuleso sikhathi okuzobe
        kwenzeka ngaso; kanye
	1.	nokukukhombisa izinhloso mayelana nokwebolekwa kwemali nezinye
        izinhlobo zezikweletu zomphakathi ezizokwandisa izikweletu
        zomphakathi onyakeni olandelayo.

		> [Usuku lokuqala kwesigaba sama 215: umhla zi 1 Januwari 1998.]
		{:.note}

### 216. Ukulawulwa kwezimali zombuso

1.	Umthetho kazwelonke kufanele umise ihhovisi likazwelonke lokugcina
    izimali zombuso bese ubeka izindlela zokuqinisekisa kokubili ukusebenza
    ngendlela esobala kanye nokulawulwa kokusetshenziswa kwezimali
    emkhakheni ngawunye kahulumeni, ngokuthi wethule –
	1.	izindlela zokugcinwa kwama-akhawunti ezijwayelekile
        njengezamukeliwe zokubika ngezimali;
	1.	izigaba imali esetshenziselwa zona ngokufanayo mayelana
    nokusetshenziswa kwemali; kanye
	1.	nemigomo nezilinganiso ezifanayo mayelana nezimali zombuso.
2.	Ihhovisi likazwelonke lezimali zombuso kufanele liphoqelele
    ukulandelwa kwezinyathelo ezisungulwe ngokwesigatshana soku (1),
    futhi lingavimba ukwedluliselwa kwezimali engxenyeni yombuso uma
    ngabe leyo ngxenye yombuso yephule lezo zinyathelo ngendlela embi
    kakhulu noma elokhu iphindaphindwa.

	> [Isigatshana sesi (2) indawo yaso ithathwe yisigaba sesi 5(a) soMthetho Wesikhombisa Wokuchibiyela uMthethosisekelo we 2001.]
	{:.note}

3.	Isinqumo sokumisa ukwedluliswa kwezimali okufanele zitholwe
    yisifundazwe ngokwesigaba sama 214(1) (b) singathathwa kuphela
    ngaphansi kwezimo eziphawulwe esigatshaneni sesi (2), futhi –
	1.	asinakumisa ukwedluliswa kwemali isikhathi esingaphezulu
        kwezinsuku eziyi-120; futhi
	1.	singaphoqelelwa ngokushesha, kodwa sizophela kusukela esikhathini
    esedlule ngaphandle uma iPhalamende lisemukela kulandela uhlelo
    olufana kakhulu nalolo olumiswe ngokwesigaba sama 76(1) futhi
    lwamiswa yimitheshwana nemiyalo ehlanganyelwe yePhalamende. Lolu
    hlelo kufanele lwenziwe luqedwe kungakapheli izinsuku ezingama-30
    senziwe isinqumo sehhovisi likazwelonke lezimali zombuso.

	> [Isigatshana sesi (3) sichibiyelwe yisigaba sesi 5(b) soMthetho Wesikhombisa Wokuchibiyela uMthethosisekelo we 2001.]
	{:.note}

4.	IPhalamende lingasivuselela isinqumo sokumisa ukwedluliswa kwemali
    zingeqi izinsuku eziyi 120 ngasikhathi ngasinye, ngemuva kokulandela
    uhlelo olubekwe ngokwesigatshana sesi (3).
5.	Ngaphambi kokuthi iPhalamende lemukele noma livuselele isinqumo
    sokumisa ukwedluliselwa kwezimali esifundazweni –
	1.	uMcubunguli Mabhuku Jikelele Wezimali Zombuso kufanele anikeze iPhalamende umbiko; futhi
	1.	isifundazwe kufanele sinikwe ithuba lokuziphendulela ngalokho
    esethweswe icala ngakho, futhi sibeke udaba lwaso phambi kwekomiti.

### 217. Impahla nemisebenzi ekhokhelwa ngezimali zikahulumeni

1.	Uma ingxenye yombuso emkhakheni kahulumeni kazwelonke, wesifundazwe
    noma wasekhaya, noma iyiphi enye inhlangano evezwe emthethweni
    kazwelonke, ungena ezivumelwaneni mayelana nempahla noma imisebenzi,
    kufanele zikwenze lokhu ngokuhambisana nohlelo olungenzeleli,
    olulinganayo, olusobala, olufanele nolungabizi.
2.	Isigatshana soku (1) asizivimbeli izingxenye zombuso noma izikhungo
    okubhekiswe kuzo kuleso sigatshana ukuthi zisebenzise inqubomgomo
    yokutholwa kwempahla noma wokwenziwa kwemisebenzi ehlinzekela -
	1.	izigaba ezinconywayo kunezinye lapho kwabiwa izivumelwano
        ezenziwayo; kanye
	1.	nokuvikelwa noma ukuthuthukiswa kwabantu noma izigaba zabantu,
    ababekwe esimweni esingesihle ngenxa yobandlululo.
3.	Umthetho kazwelonke kufanele ubeke uhlaka okufanele kwenzelwe
    ngaphakathi kwalo inqubomgomo ephawulwe ezigatshaneni sesi (2).

	> [Isigatshana sesi (3) indawo yaso ithathwe yisigaba sesi 6 soMthetho Wesikhombisa Wokuchibiyela uMthethosisekelo we 2001.]
	{:.note}

### 218. Iziqinisekiso zikahulumeni

1.	Uhulumeni kazwelonke, uhulumeni wesifundazwe noma umasipala
    anganikeza isiqinisekiso ngemali etshelekwayo kuphela uma isiqinisekiso
    sihambisana nanoma yimiphi imibandela ebekwe emthethweni kazwelonke.
2.	Umthetho kazwelonke ophawulwe esigatshaneni soku (1) ungashaywa
    kuphela ngemuva kokuthi noma yiziphi izincomo zeKhomishani
    Yezezimali Neyesikhwama Sombuso sezicutshunguliwe.
3.	Minyaka yonke, uhulumeni ngamunye kufanele ashicilele umbiko
    ngeziqinisekiso azinikile.

	> [Usuku lokuqala ukusebenza kwesigaba sama 218: umhla zi 1 Januwari 1998.]
	{:.note}

### 219. Ukukhokhelwa kwabantu abasezikhundleni zikahulumeni

1.	UMthetho Wephalamende kufanele umise uhlaka lokunquma –
	1.	ngamaholo, izibonelelo nezinzuzo zamalungu esiGungu
        Sikazwelonke, izithunywa ezisezikhundleni unomphela zoMkhandlu
        Wezifundazwe Kazwelonke, zamalungu eKhabhinethi, zamaPhini
        oNgqongqoshe, zabaholi bendabuko kanye nezamalungu anoma yimiphi
        imikhandlu yabaholi bendabuko; kanye
	1.	nokubeka umkhawulo ongenakweqiwa ngamaholo, izibonelelo noma
        izinzuzo zamalungu ezishayamthetho zezifundazwe, zamalungu
        emiKhandlu ePhethe kanye namalungu eMikhandlu Yomasipala
        bezinhlobo ezahlukene.
2.	Umthetho kazwelonke kufanele umise ikhomishani ezimele yokwenza
    izincomo mayelana namaholo, izibonelelo kanye nezinzuzo eziphawulwe
    esigatshaneni soku (1).
3.	IPhalamende lingemukela umthetho ophawulwe esigatshaneni soku (1)
    kuphela ngemuva kokucubungula nanoma yiziphi izincomo ezenziwe
    yiKhomishani emiswe njengoba kushiwo esigatshaneni sesi (2).
4.	Abaphethe kuzwelonke, abaphethe esifundazweni, umasipala noma
    yisiphi esinye isiphathimandla bangasebenzisa umthetho kazwelonke ophawulwe esigatshaneni soku (1), kuphela ngemuva kokucubungula noma yisiphi isincomo esenziwe yiKhomishani emiswe ngokwesigatshana sesi (2).
5.	Umthetho kazwelonke kufanele umise izinhlaka zokunquma ngamaholo,
    izibonelelo nezinzuzo zamajaji, zoMvikeli Womphakathi, zoMcubunguli
    Mabhuku Jikelele Wezimali Zombuso kanye nezamalungu anoma iyiphi
    iKhomishani ehlinzekelwe kuMthethosisekelo, kumbandakanya
    isiphathimandla sezokusakaza esiphawulwe esigabeni se 192.

## IKhomishani Yezezimali Neyesikhwama Sombuso

### 220. Ukumiswa nokusebenza kwayo

1.	KuneKhomishani Yezezimali Neyesikhwama Sombuso YeRiphabhuliki eyenza
    izincomo ezicatshangwayo kulesi Sahluko, noma emthethweni kazwelonke,
    izethule ePhalamende, kuzishayamthetho zezifundazwe kanye nakunoma
    yiziphi ezinye iziphathimandla ezibekwe ngumthetho kazwelonke.
2.	IKhomishani izimele futhi ilawulwa kuphela nguMthethosisekelo
    nangumthetho, futhi kufanele ingachemi.
3.	IKhomishani kufanele isebenze ngokoMthetho Wephalamende futhi,
    ekwenzeni imisebenzi yayo, kufanele icubungule wonke amaphuzu
    athintekayo, kumbandakanya lawo asihlwini olusesigabeni sama 214(2).

### 221. Ukuqokelwa esikhundleni nesikhathi sesikhundla samalungu

1.	IKhomishani yakhiwe yilaba bantu besifazane nabesilisa abalandelayo
    abaqokelwe esikhundleni nguMongameli, njengenhloko yabaphethe
    kuzwelonke -
	1.	Usihlalo kanye nephini likasihlalo;
	1.	abantu abathathu abakhethwe, ngemuva kokubonisana noNdunankulu,
        ohlwini olwenziwe ngokuhambisana nenqubo ebekwe ngumthetho
        kazwelonke;
	1.	abantu ababili abakhethwe, ngemuva kokubonisana nohulumeni
        basekhaya abahlelekile, ohlwini olwenziwe ngohambisna nenqubo
        ebekwe ngumthetho kazwelonke; kanye
	1.	nabanye abantu ababili.

	> [Isigatshana soku (1) indawo yaso ithathwe yisigaba sesi 7(a) soMthetho Wesihlanu Wokuchibiyela uMthethosisekelo we 1999] futhi yaphinda yathathwa yisigaba sesi 7(a) soMthetho Wesikhombisa Wokuchibiyela uMthethosisekelo we 2001.]
	{:.note}

	(1A) Umthetho kazwelonke okubhekiswe kuwo esigatshaneni soku (1) kufanele ubonelele ukubamba iqhaza –
	1.	koNdunankulu ekwenziweni kohlu olucatshangwa esigatshaneni soku-(1) (b); kanye
	1.	nokukahulumeni wasekhaya ohlelekile ekwenziweni kohlu oluhlongozwa
    esigatshaneni soku (1)(c).

	> [Isigatshana soku (1A) sifakwe yisigaba sesi 7(b) soMthetho Wesikhombisa Wokuchibiyela uMthetho- sisekelo we 2001.]
	{:.note}

2.	Amalungu eKhomishani kufanele abenolwazi olufanele.
3.	Amalungu asebenza ezikhundleni ngokomthetho kazwelonke. UMongameli
    angasusa ilungu esikhundleni ngezizathu zokungaziphathi kahle,
    zokungakwazi ukwenza umsebenzi ngenxa yesimo esithile noma
    zokungawazi umsebenzi.

### 222. Imibiko

IKhomishani kufanele inikeze imibiko ngezikhathi ezibekiwe ePhalamende nakuzishayamthetho zezifundazwe.

## IBhange Elikhulu Lesizwe

### 223. Ukumiswa

IBhange Lesizwe LaseNingizimu Afrika liyibhange elikhulu laseRiphabhuliki futhi lilawulwa ngokoMthetho Wephalamende.

### 224. Inhloso ebalulekile

1.	Inhloso ebalulekile yeBhange Lesizwe LaseNingizimu Afrika ukuvikela
    intengo yemali ukuze kuqinisekiswe ukukhula komnotho okungantengantengi
    nokuqhubekayo eRiphabhuliki.
2.	IBhange Lesizwe LaseNingizimu Afrika, ekufezeni inhloso yalo ebalulekile, kufanele lenze imisebenzi yalo ngokuzimela nangaphandle kokwesaba, ukukhetha noma ukujivaza, kodwa kufanele kube nokubonisana njalo phakathi kweBhange nelungu leKhabhinethi elibheke ezezimali zikazwelonke.

### 225. Amandla nemisebenzi

Amandla nemisebenzi yeBhange Lesizwe LaseNingizimu Afrika yileyo evame ukusetshenziswa futhi yenziwe ngamabhange amakhulu, nekufanele imiswe nguMthetho Wephalamende futhi kufanele isetshenziswe noma yenziwe ngokwemibandela ebekwe ngokwalowo Mthetho.

## IziNdaba Eziphathelene Nezezimali Zesifundazwe Nezendawo

### 226. IsiKhwama seziMali zesiFundazwe

1.	KunesiKhwama Sezimali Zesifundazwe esifundazweni ngasinye okufanele
    kufakwe kuso zonke izimali ezitholwe nguhulumeni wesifundazwe,
    ngaphandle kwemali eshiywe ngaphandle ngokufanele ngokwalo
    Mthetho Wephalamende.
2.	Imali ingakhishwa esiKhwameni Semali Sesifundazwe kuphela –
	1.	ngokuthi ithathwe ngokoMthetho wesifundazwe; noma
	1.	njengemali ebekelwe umsebenzi othile kusiKhwameni Semali
        Sesifundazwe, uma ihlinzekelwe kuMthethosisekelo noma
        kumthetho wesifundazwe.
3.	Izimali ezabiwe ngokusebenzisa isifundazwe ziya kuhulumeni wasekhaya
    kuleso sifundazwe, ngokwesigaba sama 214(1), zikhishwa ngqo
    esiKhwameni Semali saleso sifundazwe.
4.	Umthetho kazwelonke unganquma ngohlaka okumele kusetshenzelwe
    ngaphakathi kwalo ukuthi -
	1.	uMthetho wesifundazwe ngokwesigatshana sesi (2)(b) ungagunyaza ukuba kukhishwe imali njengemali ebibizwa ngqo kusiKhwama Semali Sesifundazwe; kanye
	1.	nemali eyabiwe ngesifundazwe yanikwa uhulumeni wasekhaya kuleso
    sifundazwe ngokwesigatshana sesi (3) kufanele ikhokhelwe omasipala
    kuleso sifundazwe.

	> [Isigatshana sesi (4) singezwe yisigaba sesi 8 soMthetho Wesikhombisa Wokuchibiyela uMthetho- sisekelo we 2001.]
	{:.note}

	> [Usuku lokuqala ukusebenza kwesigaba sama-226: umhla zi 1 kuMasingana 1998.]
	{:.note}

### 227. Imithombo kazwelonke yezimali zesifundazwe nezikahulumeni wasekhaya

1.	Uhulumeni wasekhaya nowesifundazwe ngasinye –
	1.	banelungelo lokuthola ingxenye egculisayo yemali eqoqwe
        kuzwelonke ukuze bakwazi ukuhlinzekela izidingo zomphakathi
        nokwenza imisebenzi abayabelwe; futhi
	1.	bangathola okunye ukwabiwa okuqhamuka emalini kahulumeni
        kazwelonke, okungabekelwa izimiso noma kungabinazimiso.
2.	Izimali ezingaphezulu eziqoqwe yizifundazwe noma ngomasipala
    zingesuswe engxenyeni yabo yemali eqoqwe ngokukazwelonke, noma
    kokunye ukwabiwa abakuthole ezimalini zikahulumeni kazwelonke.
    Ngokulinganayo, uhulumeni kazwelonke akaphoqwe yilutho ukuba
    anxephezelise izifundazwe noma omasipala abangaqoqi izimali
    ezilingana nezimali ezingaqoqwa noma izintela ezingakhokhwa.
3.	Ingxenye yemali egculisayo yesifundazwe eqoqwe kuzwelonke kufanele
    yedluliselwe kusifundazwe ngokushesha futhi kungazange kubanjwe
    zimali kuyo, ngaphandle kwalapho ukwedluliswa kumiswe ngokwesigaba
    sama 216.
4.	Isifundazwe kufanele sizihlinzekele ngokwaso noma yiziphi izinto
    esizidingayo, ngokokuhlinzeka komthethosisekelo waso wesifundazwe,
    ezingaphezulu kwezidingo ezihlongozwe kuMthethosisekelo.

	> [Usuku lokuqala ukusebenza kwesigaba sama 227: umhla zi 1 Januwari 1998.]
	{:.note}

### 228. Izintela zesifundazwe

1.	Isishayamthetho sesifundazwe singabeka –
	1.	izintela, izimali ezikhokhelwa okuthile nezimali ezikhokhelwa
    izimpahla ezithile, ngaphandle kwentela yeholo, intela efakwa
    enanini lentengo yokuthile, intela eyejwayelekile kokuthengiswayo,
    intela yomhlaba nezakhiwo noma intela yemikhiqizo yakwamanye amazwe;
    kanye
	1.	nemali eyinani elingaguquki ehlawuliswa ngaphezu kwanoma iyiphi
    intela, imali ekhokhelwa okuthile noma imali ekhokhelwa izimpahla
    ezithile ebekwe ngumthetho kazwelonke, ngaphandle kwezimali
    zezintela ezivela emalini etholwa ngezohwebo, emalini efakwa enanini
    lentengo yokuthile, intela yomhlaba nezakhiwo noma izintela
    zemikhiqizo evela kwamanye amazwe.

		> [Indima (b) indawo yayo ithathwe yisigaba sesi 9 soMthetho Wesikhombisa Wokuchibiyela uMthethosisekelo we 2001.]
		{:.note}

2.	Amandla esishayamthetho sesifundazwe okubeka izintela, izimali
    ezikhokhiselwa okuthile, izimali ezikhokhelwa izimpahla ezithile
    kanye nezimali ezihlawuliswa ngaphezulu –
	1.	awanakusetshenziswa ngendlela engakhinyabeza kakhulu futhi
        ngendlela engafanele izinqubomgomo zikazwelonke zezomnotho, izinyathelo eziphathelene nezomnotho ezeqe imingcele yezifundazwe, noma ukuhanjiswa ngokukazwelonke kwezimpahla, imisebenzi eyenziwayo, izimali noma abasebenzi; futhi
	1.	kufanele alawulwe ngokoMthetho Wephalamende, ongashaywa kuphela
    ngemuva kokucutshungulwa kwanoma yiziphi izincomo zeKhomishani
    Yezezimali Neyesikhwama Sombuso.

	> [Usuku lokuqala ukusebenza kwesigaba sama 228: umhla zi 1 Januwari 1998.]
	{:.note}

### 229. Amandla nemisebenzi yesikhwama sezimali sikamasipala

1.	Ngokwesigatshana sesi (2), sesi (3) kanye nesesi 4), umasipala
    angahlawulisa –
	1.	intela yempahla umuntu anayo kanye nezimali ezihlawuliswa
        ngaphezulu ezimalini ezikhokhiselwa umsebenzi owenziwe noma
        owenziwe egameni likamasipala; futhi
	1.	uma egunyazwe ngumthetho kazwelonke, angabeka ezinye izintela,
        izimali ezikhokhiselwa okuthile nezimali ezikhokhelwa izimpahla
        ezithile ezifanele uhulumeni waskhaya noma uhlobo lukahulumeni
        wasekhaya okungena ngaphansi kwawo lowo masipala, kodwa
        akunamasipala ovunyelwe ukubeka intela yeholo, intela efakwa
        enanini lentengo yezinto, intela ejwayelekile yokuthengiswayo
        noma intela yemikhiqizo evela kwamanye amazwe.
2.	Amandla kamasipala okuhlawulisa izintela empahleni yabantu, izimali
    ezihlawuliswa ngaphezulu kwezimali ezikhokhiselwa umsebenzi owenziwe
    noma owenziwe egameni likamasipala, noma ezinye izintela, izimali
    ezikhokhiselwa okuthile noma izimali ezikhokhelwa izimpahla ezithile
    zemikhiqizo evela kwamanye amazwe –
	1.	awanakusetshenziswa ngendlela engakhinyabeza kakhulu futhi
        ngendlela engafanele izinqubomgomo zikazwelonke zezomnotho, izinyathelo eziphathelene nezomnotho ezeqe imingcele yezifundazwe, noma ukuhanjiswa ngokukazwelonke kwezimpahla, imisebenzi eyenziwayo, izimali noma abasebenzi; futhi
	1.	angalawulwa ngumthetho kazwelonke.
3.	Uma omasipala ababili benamandla afanayo ngokwesikhwama sombuso
    nangokwemisebenzi emayelana nendawo efanayo, ukwabiwa ngendlela
    efanele kwalawo mandla nemisebenzi kufanele kwenziwe
    ngokomthetho kazwelonke. Ukwabiwa kungenziwa kuphela ngemuva
    kokuqashelwa kwale migomo elandelayo -
	1.	Isidingo sokuhambisana nemigomo ezwakalayo yokukhwa kwentela;
	1.	Amandla nemisebenzi eyenziwa ngumasipala ngamunye;
	1.	Ubungako besikhwama sombuso sikamasipala ngamunye;
	1.	Ukusebenza ngempumelelo nangekhono lokwenziwa kokuhlawuliswa
    kwezintela, izimali ezikhokhiselwa okuthile nezimali ezikhokhelwa
    izimpahla ezithile.
	1.	Ukulingana.
4.	Akukho lutho kulesi sigaba okuvimbela ukwabelana ngemali etholwe
    ngokwalesi sigaba phakathi komasipala abanamandla phezu kwesikhwama
    sombuso kanye nemisebenzi kuleyo ndawo.
5.	Umthetho kazwelonke ocatshangelwa kulesi sigaba ungamiswa kuphela
    ngemuva kokubonisana nohulumeni wasekhaya kanye neKhomishani
    Yezezimali Neyesikhwama Sombuso, futhi uma sekucutshungulwe noma
    yisiphi isincomo seKhomishani.

	> [Usuku lokuqala ukusebenza kwesigaba sama 229: umhla zi 1 Januawari 1998.]
	{:.note}

### 230. Imali ebolekwa yisifundazwe

1.	Isifundazwe singaboleka izimali zokuhlangabezana nezindleko ezingaveli
    njalo nezezindleko eziqhubekayo ngokomthetho kazwelonke, kodwa imali
    ebolekelwa izindleko eziqhubekayo ingabolekwa kuphela uma kunesidingo
    sokuvala lapho kunokuntula khona onyakeni othile wezimali.
2.	Umthetho kazwelonke ophawulwe esigatshaneni soku (1) ungashaywa
    kuphela ngemuva kokuba izincomo zeKhomishani Yezezimali Neyesikhwama
    Sombuso sezicutshunguliwe.

	> [Isigaba sama 230 indawo yaso ithathwe yisigaba se 10 soMthetho Wesikhombisa Wokuchibiyela uMthethosisekelo we 2001.]
	{:.note}

### 230A. Imali ebolekwa ngumasipala

1.	UMkhandlu Kamasipala, ngokulandela umthetho kazwelonke -
	1.	ungabolekela umasipala izimali zokuhlangabezana izindleko ezingaveli
    njalo nezezindleko eziqhubekayo, kodwa imali ebolekelwa izindleko
    eziqhubekayo ingabolekwa kuphela uma kunesidingo sokuvala lapho
    kunokuntula khona onyakeni othile wezimali; futhi
	1.	ungazibophezela wona kanye noMkhandlu wakusasa ekusetshenzisweni
    kwegunya lawo lomthetho nelokuphatha ukutholela umasipala izimali
    ezibolekwayo noma ukumtshalela izimali.
2.	Umthetho kazwelonke ophawulwe esigatshaneni soku (1) ungashaywa kuphela ngemuva kokuba izincomo zeKhomishani Yezezimali Neyesikhwama Sombuso sezicutshunguliwe.

	> [Isigaba sama 230A sifakwe yisigaba se 17 soMthetho Wesithupha Wokuchibiyela uMthethosisekelo we 2001.]
	{:.note}
