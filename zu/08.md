---
stylesheet: screen.css
title: 8. Izinkantolo Nokuphathwa Kwezobulungiswa
published: true
layout: default
style: chapter
---

# Isahluko 8: Izinkantolo Nokuphathwa Kwezobulungiswa

## 165. Igunya lokuphatha umthetho

1.	Igunya lokuphathwa komthetho waseRiphabhuliki libekwe ezinkantolo.
2.	Izinkantolo zizimele, futhi zisebenza ngokuholwa kuphela
	nguMthethosisekelo nomthetho, okufanele ziwusebenzise ngokungavuni
	hlangothi futhi ngaphandle kokwesaba, ukwenzelela noma ukukhetha.
3.	Akukho muntu noma ingxenye yombuso okufanele iphazamise
	ukusebenza kwezinkantolo.
4.	Izingxenye zombuso, kufanele zisize futhi zivikele izinkantolo ukuze
	ziqinisekise ukuzimela, ukungakhethi, isithunzi, ukufinyeleleka
	kanye nokusebenza ngendlela efanele kwezinkantolo, ngokusebenzisa
	umthetho nezinye izinyathelo.
5.	Umyalo noma isinqumo esikhishwe yinkantolo sibopha bonke abantu
	kanye nezingxenye zombuso ezithintekile.
6.	Ijaji Elikhulu liyinhloko yezobulungiswa futhi liqhuba umsebenzi
	wokusungula nokuqapha inkambiso namazinga okuqhuba imisebenzi
	yezobulungiswa ezinkantolo zonkana.

	> [Isigatshana sesi (6) singezwe ngesigaba soku 1 soMthetho weShumi nesikhombisa oChibiyela uMthethosisekelo wezi 2012.]
	{:.note}

## 166. Uhlelo lwezinkantolo

1.	Izinkantolo yilezi -
	1.	iNkantolo Yomthethosisekelo;
	1.	iNkantolo Enkulu okwedluliselwa kuyo amacala;
	1.	iziNkantolo Ezinkulu zaseNingizimu Afrika, kumbandakanya noma
		iyiphi inkantolo enkulu yokwedlulisela amacala engamiswa
		nguMthetho Wephalamende ukuze iqule amacala adlulisiwe avela
		eziNkantolo ezisezingeni elifanayo neleziNkantolo Eziphakeme
		zaseNingizimu Afrika;
	1.	iziNkantolo Zomantshi; kanye
	1.	nanoma yiziphi ezinye izinkantolo ezimisiwe noma ezamukelwe
		ngokoMthetho Wephalamende, kumbandakanya noma yiziphi
		izinkantolo ezisezingeni elifanayo neleziNkantolo Eziphakeme zaseNingizimu Afrika noma iziNkantolo Zomantshi.

	> [Isigatshana (c) no (e) ziguqulwe ngesigaba sesi 2 soMthetho weshumi nesikhombisa oChibiyela uMthethosisekelo wezi 2012.]
	{:.note}

## 167. Inkantolo yoMthethosisekelo

1.	INkantolo Yomthethosisekelo yakhiwe nguMongameli Wamajaji
	aseNiningizimu Afrika, iPhini Likamongameli Wamajaji kanye namanye
	amajaji ayisishiyagalolunye.

	> [Isigatshana soku-(1) indawo yaso ithathwe yisigaba se-11 soMthetho Weshumi Nanye Wokuchibiyela uMthethosisekelo we-2001.]
	{:.note}

2.	Udaba oluphammbi kweNkantolo Yomthethosisekelo kufanele lwethanyelwe
	ngamajaji ayisishiyagalombili okungenani.
3.	INkantolo Yomthethosisekelo –
	1.	iyinkantolo ephakeme eRiphabhuliki; futhi
	1.	inganquma
		1.	ngezindaba zomthethosisekelo, kanye
		1.	nangezinto izindaba, uma iNkantolo yoMthethosisekelo ikhipha
			imvume yokulidlulisa ngesizathu sokuthi lolo daba liveza
			impikiswano kwezomthetho emphakathini ngokujwayelekile
			okufanele lubhekwe ileyo Nkantolo, futhi
	1.	ithatha isinqumo esingujuqu mayelana nokuthi ngabe udaba
		luwudaba olungaphansi kwegunya layo.

	> [Isigatshana sesi (3) siguqulwe ngesigaba sesi 3 soMthetho weShumi nesikhombisa oChibiyela uMthethosisekelo wezi 2012.]
	{:.note}

4.	YiNkantolo Yomthethosisekelo kuphela –
	1.	enganquma ngezingxabano ezingaba khona phakathi kwezingxenye
		zombuso zikazwelonke noma zesifundazwe eziphathelene nesimo
		ngokomthethosisekelo, amandla noma imisebenzi yanoma yiziphi
		lezo zingxenye zombuso;
	1.	enganquma ngokuhambisana nomthethosisekelo kwanoma yimuphi
		uMthethosivivinywa wephalamende noma wesifundazwe, kodwa
		ingakwenza lokho kuphela ezimweni ezilindelwe esigabeni sama-79
		noma se-121;
	1.	enganquma ngezicelo ezicatshangwa esigabeni sama-80 noma se-122;
	1.	enganquma ngokuhambisana nomthethosisekelo kwanoma yikuphi
		ukuchibiyela okwenziwe kuMthethosisekelo;
	1.	enganquma ukuthi iPhalamende noma uMongameli behlulekile ukufeza
		isibopho somthethosisekelo; noma
	1.	engaqinisekisa umthethosisekelo wesifundazwe
		ngokwesigaba se-144.
5.	INkantolo yoMthethosisekelo yenza isinqumo esingujuqu ngokuthi
	uMthetho Wephalamende, uMthetho wesifundazwe noma isenzo
	sikaMongameli siyahambisana yini nomthethosisekelo, futhi kufanele
	iqinisekise ukungasebenzi kwanoma yimuphi umyalo owenziwe yiNkantolo
	Enkulu Yokwedluliswa Kwamacala, yiNkantolo Ephakeme, noma yinkantolo
	yezinga elifanayo, ngaphambi kokuthi lowo myalo ube namandla athile.

	> [Isigatshana sesi –(5) siguqulwe ngesigaba sesi 3 soMthetho weShumi nesikhombisa oChibiyela uMthethosisekelo wezi 2012.]
	{:.note}

6.	Umthetho kazwelonke noma imitheshwana yeNkantolo Yomthethosisekelo
	kufanele ivumele umuntu, uma kuzosebenzela ubulungiswa kanye
	nangemvume yeNkantolo Yomthethosisekelo –
	1.	ukuthi ase udaba ngqo eNkantolo Yomthethosisekelo; noma
	1.	ukuthi edlulisele udaba luqonde ngqo eNkantolo Yomthethosisekelo
		luvela kunoma iyiphi enye inkantolo.
7.	Udaba olumayelana nomthethosisekelo lumbandakanya noma yini
	ephathelene nokuhunyushwa, ukuvikelwa nokuphoqelelwa koMthethosisekelo.

## 168. INkantolo Enkulu Yamajaji yokwedluliswa kwamacala

1.	INkantolo Enkulu Yamajaji yokwedluliselwa kwamacala inoMongameli,
	iPhini likaMongameli kanye nenani lamajaji okwedluliselwa kwamacala
	elibekwe nguMthetho wePhalamende.

	> [Isigatshana soku-(1) indawo yaso ithathwe yisigaba se-12 soMthetho Wesithupha Wokuchibiyela uMthethosisekelo we-2001.]
	{:.note}

2.	Udaba oluphambi kweNkantolo Enkulu yokwedluliselwa kwamacala
	kufanele lunqunywe yinani lamajaji elishiwo nguMthetho Wephalamende.

	> [Isigatshana sesi-(2) indawo yaso ithathwe yisigaba se-12 soMthetho Wesithupha Wokuchibiyela uMthethosisekelo we-2001.]
	{:.note}

3.	
	a. INkantolo Enkulu yokwedluliselwa kwamacala, inganquma nganoma
	yiziphi izindaba ezedlulisiwe ezivela eNkantolo ePhakeme yaseNingizimu
	Afrika noma enkantolo esezingeni elifanayo neleNkantolo ePhakeme
	yaseNingizimu Afrika, ngaphandle uma kuwudaba oluphathelene nomsebenzi
	noma nokuncintisana ngaleyo ndlela olunganqunywa ngoMthetho wePhalamende.
	1.	Inkantolo Enkulu Yokudlulisa amacala inganquma kuphela —
		1.	ngamacala edlulisiwe;
		1.	ngezinto eziphathelene nokwedluliswa kwamacala; kanye
		1.	nanganoma yiluphi olunye udaba olungabhekiswa kuyo ezimweni
		ezichazwe nguMthetho Wephalamende.

	> [Isigatshana sesi (3) siguqulwe ngesigaba sesi 4 soMthetho weShumi nesikhombisa oChibiyela uMthethosisekelo wezi 2012.]
	{:.note}

## 169. IziNkantolo eziPhakeme zaseNingizimu Afrika

1.	INkantolo ePhakeme yaseNingizimu Afrika inganquma -
	1.	nganoma yiluphi udaba lomthethosisekelo ngaphandle kodaba –
		1.	iNkantolo yoMthethosisekelo evumile ukululalela ngqo
			ngokwemigomo yesigaba se 167(6)(a); noma
		1.	olwabelwe enye inkantolo yezinga elifanayo neleNkantolo
			Ephakeme yaseNingizimu Afrika; futhi
	1.	nanganoma yiluphi olunye udaba olungabelwe enye inkantolo
		nguMthetho Wephalamende.
2.	INkantolo ePhakeme yaseNingizimu Afrika yakhiwe amaGatsha anqunywe
	ngoMthetho wePhalamende, lowo Mthetho okufanele uhlinzekele –
	1.	ngokusungula amaGatsha, enezihlalo esisodwa noma ezingaphezulu kwesisodwa oeGatsheni; futhi
	1.	ukuthwesa iGatsha igunya noma isihlalo eGatshani.
3.	IGatsha ngalinye leNkantolo ePhakeme yaseNingizimu Afrika –
	1.	lineJaji Elingamele;
	1.	lingaba naPhini leJaji Elingamele elilodwa noma angaphezulu
		kwelilodwa; futhi
	1.	linelinye inani lamanye amajaji anqunywe ngokwemigomo
		yomthetho kazwelonke.

	> [Isigaba 169 siguqulwe ngesigaba sesi 5 soMthetho weShumi nesikhombisa oChibiyela uMthetho- sisekelo wezi 2012.]
	{:.note}

## 170. Ezinye izinkantolo

Zonke izinkantolo ngaphandle kwalezo ezivezwe esigabeni 167, 168, 169 zinganquma nganoma iluphi udaba olushiwo nguMthetho Wephalamende, kodwa izinkantolo ezisezingeni elingaphansi kweleNkantolo ePhakeme yaseNingizimu Afrika azivunyelwe ukucwaninga noma zibeke isinqumo ngokuhambisana nomthethosisekelo kwanoma yimuphi umthetho noma isenzo sikaMongameli.

> [Isigaba 170 siguqulwe ngesigaba sesi 6 soMthetho wesikhombisa oChibiyela uMthethosisekelo wezi 2012.]
{:.note}

## 171. Izinqubo ezilandelwa yinkantolo

Zonke izinkantolo zisebenza ngokomthetho kazwelonke, futhi imitheshwana nezinqubo ezilandelwayo zazo kufanele zihlinzekelwe ngokomthetho kazwelonke.

## 172. Amandla ezinkantolo ezindabeni zomthethosisekelo

1.	Lapho yenza isinqumo odabeni lomthethosisekelo olusemandleni ayo,
	inkantolo –
	1.	kufanele isho ukuthi noma yimuphi umthetho noma isenzo
		esingahambisani nomthethosisekelo awusebenzi ngokomthetho kuye
		ngezinga lokungahambisani kwalokho nomthethosisekelo; futhi
	1.	ingenza noma yimuphi umyalo olungile nofanele, kumbandakanya –
		1.	umyalo obeka umkhawulo wokusebenza kwesiphakamiso
			sokuphambana nomthetho esikhathini esedlule; kanye
		1.	nomyalo olengisa isiphakamiso sokuphambana nomthetho kwanoma
			yisiphi isikhathi futhi nanganoma yiziphi izimo, ukuze
			iziphethimandla ezifanele zilungise lelo phutha.
2.	
	1.	INkantolo Enkulu yokwedluliswa kwamacala, iNkantolo Ephakeme
	yaseNingizimu Afrika noma inkantolo yezinga elifanayo neleNkantolo
	Ephakeme ingenza umyalo mayelana nokuthi uMthetho Wephalamende, uMthetho
	wesifundazwe kanye nanoma yisiphi isenzo sikaMongameli, kuyahambisana
	yini nomthethosisekelo, kodwa umyalo wokuthi okuthile akuhambisani nomthethosisekelo awukwazi ukusebenza ngaphambi kokuthi kuqinisekiswe yiNkantolo Yomthethosisekelo.

	> [Indima (a) iguqulwe ngesigaba sesi 7 soMthetho weShumi nesikhombisa oChibiyela uMthetho- sisekelo wezi 2012.]
	{:.note}

	1.	Inkantolo ekhipha umyalo mayelana nokungahambisani nomthethosisekelo
	ingenza isinqumo sesikhashana esinqanda noma esiphoqa ukuthi
	kwenziwe okuthile noma inike, noma yenze esinye isinqumo
	sesikhashana esingasiza othintekile odabeni, noma ingamisa
	ukuqhutshwa kodaba enkantolo, kuze kuphume isinqumo seNkantolo Yomthethosisekelo mayelana nokubasemthethweni kwalowo Mthetho noma isenzo.
	1.	Umthetho kazwelonke kufanele uhlinzekele ukwedluliselwa komyalo
	wokuthi okuthile akuhambisani nomthethosisekelo
	eNkantolo Yomthethosisekelo.
	1.	Noma yimuphi umuntu noma ingxenye yombuso ethinteke ngokwanele
	ingedlulisela udaba eNkantolo Yomthethosisekelo noma ifake isicelo
	siqonde ngqo eNkantolo Yomthethosisekelo, ukuba iqinise noma iguqule
	umyalo wokuthi okuthile kuphambene nomthethosisekelo okhishwe
	yinkantolo ngokwalesi sigatshana.

## 173. Amandla avele akhona ezinkantolo

INkantolo Yomthethosisekelo, iNkantolo Enkulu yokwedlulisela amacala kanye neziNkantolo Eziphakeme zaseNingizimu Afrika ngayinye zinamandla avele akhona okuvikela nokulawula izinhlelo zazo, kanye nawokuthuthukisa umthetho ojwayelekile, kube kuqikelelwe izidingo zobulungiswa.

> [Isigaba 173 siguqulwe ngesigaba sesi 8 soMthetho weShumi nesikhombisa oChibiyela uMthetho- sisekelo wezi 2012.]
{:.note}

## 174. Ukuqokelwa ezikhundleni kwabehluleli basezinkantolo

1.	Noma yimuphi umuntu wesifazane noma wesilisa ofanele futhi ongumuntu
	okulungele ukuthi abe kulesi sikhundla angaqokwa
	njengomehluleli wasenkantolo. Noma yimuphi umuntu ozoqokelwa
	esikhundleni seNkantolo Yomthethosisekelo kufanele abeyisakhamuzi
	saseNingizimu Afrika.
2.	Isidingo sokuthi abehluleli basezinkantolo babonise kabanzi,
	ukwakheka kweNingizimu Afrika ngokobuhlanga nangokobulili kufanele
	sicatshangwe uma abehluleli basezinkantolo beqokelwa ezikhundleni.
3.	UMongameli, njengenhloko yabaphathi bakazwelonke, ngemuva
	kokubonisana neKhomishani Yemisebenzi Yobulungiswa nabaholi
	bamaqembu amelwe kusiGungu Sikazwelonke, uqoka uMongameli Wenkantolo
	Yomthethosisekelo nePhini Likamongameli Wamajaji Enkantolo
	Yomthethosisekelo futhi ngemuva kokubonisana neKhomishana
	Yemisebenzi Yobulungiswa, uqoka uMongameli kanye nePhini
	likaMongameli beNkantolo Enkulu Yokwedluliselwa Kwamacala.

	> [Isigatshana sesi-(3) indawo yaso ithathwe yisigaba se-13 soMthetho Wesithupha Wokuchibiyela uMthethosisekelo we-2001.]
	{:.note}

4.	Amanye amajaji eNkantolo Yomthethosisekelo aqokwa nguMongameli
	njengenhloko ephethe kuzwelonke, ngemuva kokubonisana noMongameli
	Wamajaji Enkantolo Yomthethosisekelo, kanye nabaholi bamaqembu
	amelwe kusiGungu Sikazwelonke elandela inqubo elandelayo:
	1.	IKhomishani Yemisebenzi Yobulungiswa, kufanele yenze uhlu
		lwamagama abantu abaphakanyisiwe lube namagama amathathu ngaphezu kwaleso sibalo sabantu abafanele baqokelwe ezikhundleni, bese elunikeza uMongameli loluhla.
	1.	UMongameli angaqokela ezikhundleni abantu abasohlwini, futhi
	kufanele azise iKhomishani Yemisebenzi Yobulungiswa ngezizathu, uma
	kukhona abaphakanyisiwe abangemukelekile, futhi kusenesidingo
	sokuqokelwa kwabanye ezikhundleni.
	1.	IKhomishani Yemisebenzi Yobulungiswa, kufanele linezelele uhla
	ngamanye amagama aphakanyisiwe, futhi uMongameli kufanele aqoke laba
	abasele ohlwini olunezezelwe.

	> [Isigatshana sesi-(4) indawo yaso ithathwe yisigaba se-13 soMthetho Wesithupha Wokuchibiyela uMthethosisekelo we-2001.]
	{:.note}

5.	Ngazo zonke izikhathi, kufanele okungenani amalungu amane eNkantolo
	Yomthethosisekelo kube ngabantu ababengamaJaji ngesikhathi beqokelwa
	ukuba ngamaJaji Enkantolo Yomthethosisekelo.
6.	UMongameli kufanele aqoke amaJaji azo zonke ezinye izinkantolo,
	ngokuyalelwa yiKhomishani Yemisebenzi Yobulungiswa.
7.	Abanye abehluleli basezinkantolo kufanele baqokwe ngokoMthetho
	Wephalamende okufanele uqikelele ukuthi ukuqokwa kwabo,
	ukukhushulelwa ezikhundleni ezithe xaxa, ukushintshelwa kwenye indawo noma ukuxoshwa emsebenzini, noma ukuqondiswa kwezigwegwe, lokhu kwenziwa ngaphandle ngokuvuna abathile noma ukukhetha abathile.
8.	Ngaphambi kokuthi abehluleli basezinkantolo baqale ukwenza
	imisebenzi yabo kufanele bafunge noma benze isiqinisekiso
	ngokulandela lokho okushiwo kuSheduli yesi-2, ukuthi bazowuphakamisa
	bawuvikele uMthethosisekelo.

## 175. Amajaji angamabamba

1.	UMongameli angaqoka umuntu wesifazana noma wesilisa ukuba asebenze
	njengeJaji eliyibamba lePhini leJaji elinguMongameli noma leNkantolo
	Yomthethosisekelo uma kunesikhala kulawa mahhovisi, noma uma umuntu
	okuleso sikhundla engekho. Ukuqokwa kweJaji kufanele kwenziwe
	ngokulandela izincomo zelungu leKhabinethi elibhekele ukuphathwa
	kwezobulungiswa ezenziwa ngokwesekwa nguMongameli weNkantolo
	yoMthethosisekelo futhi ukuqokwa kwebamba lePhini leJaji elinguMongameli
	kufanele kwenziwe kumazinga amajaji ayeqokwe eNkantolo yoMthethosisekelo
	ngokwemigomo yesigaba 174(4).
2.	Ilungu leKhabinethi elibhekele ukuphathwa kwezobulungiswa kufanele liqoke amaJaji angamabamba kwezinye izinkantolo ngemuva kokubonisana neJaji elisesikhundleni esiphezulu kuleyo nkantolo lapho iJaji eliyibamba lizosebenza khona.

	> [Isigatshana 175 siguqulwe ngesigaba sesi 9 soMthetho weShumi nesikhombisa oChibiyela uMthethosisekelo wezi 2001.]
	{:.note}

## 176. Isikhathi sokuba sesikhundleni kanye nokukhokhelwa

1.	Amajaji eNkantolo Yomthethosisekelo aqokelwa isikhathi
	esingenakuvuselelwa esiyiminyaka eyi-12, noma kuze kufike lapho efika
	eminyakeni engama-70 yobudala, kwencike ekutheni yikuphi okufika kuqala,
	ngaphandle kwalapho uMthetho Wephalamende welula isikhathi sokuba
	sesikhundleni seJaji leNkantolo Yomthethosisekelo.

	> [Isigatshana soku-(1) indawo yaso ithathwe yisigaba se-15 soMthetho Wesithupha Wokuchibiyela uMthethosisekelo we-2001.]
	{:.note}

2.	Amanye amajaji ahlala ezikhundleni aze ayekiswe emsebenzini
	njengokusho koMthetho Wephalamende.
3.	Amaholo, izimali ezibonelela okuthile kanye nokusizakala
	okuyingxenye yeholo lamajaji akufanele kuncishiswe.

## 177. Ukususwa esikhundleni

1.	Ijaji lingasuswa esikhundleni kuphela uma –
	1.	iKhomishani Yemisebenzi Yobulungiswa ithola ukuthi ijaji
		lehluleka kakhulu ukuwenza ngendlela umsebenzi walo, noma
		litholakale linecala elibi lokungaziphathi ngendlela efanele,
		futhi
	1.	nesiGungu Sikazwelonke uthi ijaji lelo lisuswe esikhundleni,
		ngesinqumo esesekwa okungenani ngamalunga aso
		amabili kwamathathu.
2.	UMongameli kufuneka alisuse ijaji esikhundleni ngemuva kokwamukelwa
	kwesinqumo sokususwa kwalelo jaji.
3.	UMongameli ngokwelulekwa yiKhomishani Yemisebenzi Yobulungiswa,
	angalimisa emsebenzini okwesikhashana ijaji elithintekayo kulezo
	zinqubo ezishiwo kusigatshana soku-(1).

## 178. IKhomishani Yemisebenzi Yobulungiswa

1.	IKhomishani Yemisebenzi Yobulungiswa Yakhiwe –
	1.	nguMongameli Wamajaji Enkantolo Yomthethosisekelo, elengamela
		imihlangano yeKhomishani;
	1.	nguMongameli Wenkantolo Enkulu yokwedluliselwa kwamacala;

		> [Indima (b) indawo yayo ithathwe yisigaba se-16(a) soMthetho Wesithupha Wokuchibiyela 		uMthethosisekelo we-2001.]
		{:.note}

	1.	iJaji eleNgamele isifundazwe elikhethwe ngamanye amaJaji eNgamele
	kwezinye izifundazwe;
	1.	Ilungu leKhabinethi elibhekene nokuphathwa kwezobulungiswa, noma
	umuntu okhethwe yilelo lungu ukuba alimele kwiKhomishani;
	1.	abameli ababili bezinkantolo zamajaji abasebenzayo ngaleso sikhathi
	abaphakanyiswe ngabanye abameli basemaJajini ukuba bamele bonke
	abameli basemajajini, futhi beqokwe nguMongameli wezwe;
	1.	abameli ababili abakhethwe ngabanye abameli bakwezinye izinkantolo,
	ukuba bamele bonke laba bameli, futhi beqokwe nguMongameli wezwe;
	1.	umfundisi oyedwa wezomthetho okhethwe ngabafundisi bezomthetho
	kuziyunivesi zaseNingizimu Afrika;
	1.	amalungu esiGungu Sikazwelonke ayisithupha aqokwe yisiGungu
	Sikazwelonke, okungenani abathathu kubona kufuneka kube ngamalungu
	amaqembu aphikisayo amelwe kusiGungu:
	1.	amalungu amane oMkhandlu Wezifundazwe Kazwelonke aqokwe kanyekanye
	nguMkhandlu ngevoti lisekwe okungenani yizifunda eziyisithupha;
	1.	amalungu amane aqokwe nguMongameli njengenhloko ephethe kaZwelonke
	ngemuva kokubonisana nabaholi bamaqembu wonke kusiGungu
	Sikazwelonke; kanye
	1.	nalapho kucutshungulwa izindaba eziqondene neGatsha leNkantolo
	ethile ePhakeme eNingizimu Afrika iJaji Elengamele lelo Gatsha
	noNdunakulu waleso sifundazwe noma umuntu okhethwe nguNdunankulu
	waleso sifundazwe.

		> [Indima (k) indawo yayo ithathwe yisigaba sesi 2 soMthetho Wesibili Wokuchibiyela uMthethosisekelo we 1998 kanye nayisigaba se 16(b) soMthetho Wesithupha Wokuchibiyela uMthethosisekelo we 2001 futhi kanye nangesigaba 10 soMthetho weShumi nesikhombisa oChibiyela uMthethosisekelo wezi 2012.]
		{:.note}

2.	Uma inani labantu abaphakanyiswe ngabameli basemajajini nabanye
	abameli ngokwesigatshana soku-(1)(e) noma (f) lilingana nezikhala
	okufanele zigcwaliswe, uMongameli wezwe kufanele
	abaqokele ezikhundleni. Uma inani labantu abaphakanyisiwe leqile
	enanini lezikhala okufanele zigcwaliswe, uMongameli kufanele aqoke
	abantu abaphakanyisiwe abalingana izikhala ngemuva kokubonisana
	nalowo mkhakha wabameli othintekayo, futhi kufanele aqikelele ukuthi
	laba abaqokwayo bawumele lowo mkhakha wabameli jikelele.
3.	Amalungu eKhomishani akhethwe uMkhandlu Wezifundazwe Kazwelonke
	asebenza aze ashintshwe ewonke, noma kuze kuvele isikhala kuwona.
	Abanye abangamalungu eKhomishani basebenza kuyona baze bahoxiswe
	yilaba ababebaphakamisile.
4.	IKhomishani Yemisebenzi Yobulungiswa inamandla nemisebenzi enikezwe
	yona nguMthethosisekelo nomthetho kazwelonke.
5.	IKhomishani Yemisebenzi Yobulungiswa ingaluleka uhulumeni kazwelonke
	kunoma yiluphi udaba oluhambisana nobulungiswa noma nokuphathwa
	komthetho kodwa, uma icubungula noma yiluphi udaba ngaphandle
	kokuqokwa kweJaji, kufuneka ihlangane ngaphandle kwamalungu aqokwe
	njengokusho kwesigatshana soku-(1) (h) no-(i).
6.	IKhomishani Yemisebenzi Yobulungiswa ingamisa izinqubo zayo, kodwa
	izinqumo zeKhomishana kufuneka zesekwe yiningi lamalungu ayo.
7.	IJaji Elikhulu noma uMongameli Wenkantolo Enkulu Yokwedluliselwa
	Kwamacala angakwazi ukusebenza kuKhomishani okwesikhashana, iPhini
	Lejaji Elikhulu noma iPhini Likamongameli Wenkantolo Enkulu
	Yokwedluliselwa Kwamacala, kulokho okuzobe kwenzeka, lizosebenza
	njengozolimela kuKhomishani.

	> [Isigatshana sesi-(7) singezwe yisigaba sesi-2(b) soMthetho Wesibili Wokuchibiyela uMthethosisekelo we-1998 futhi indawo yaso ithathwe sisigaba se-16(c) soMthetho Wesithupha Wokuchibiyela uMthethosisekelo we-2001.]
	{:.note}

8.	Umongameli kanye nabantu abaqoka, baphakamise noma bakhombe amalungu
	eKhomishani ngokwesigaba soku-(1) (c), (e), (f) noma (g), ngendlela
	efanayo bangaqoka, baphakamise noma bakhombe omunye ongangena
	esikhundleni selungu ngalinye, ukuba asebenze kuKhomishani njalo
	lapho ilungu elithenkile lingakwazi ukwenza njalo ngenxa yesizathu
	sokwehluleka noma sokungabikho eRiphabhuliki noma ngenxa yanoma
	yisiphi esinye isizathu esanele.

	> [Isigatshana sesi-(8) singezwe yisigaba sesi-2(b) soMthetho Wesibili Wokuchibiyela uMthethosisekelo we-1998.]
	{:.note}

## 179. IsiPhathimandla sezokushushisa

1.	Kukhona isigungu sezokushushisa esisodwa eRiphabhuliki esimiswe
	ngokoMthetho Kazwelonke, futhi esakhiwe yilaba –
	1.	uMqondisi Kazwelonke Wezokushushiswa Komphakathi, oyinhloko
		yesigungu sezokushushisa, futhi uqokwa nguMongameli njengenhloko kazwelonke ephethe, kanye
	1.	nabaQondisi Bezokushushiswa Komphakathi ababekwe
	nguMthetho Wephalamende.
2.	Isiphathimandla sezokushushisa sinamandla okushushisa egameni
	lombuso, nelokwenza noma yikuphi okuhambisana nokushushisa ukuze
	amacala athethiwe ezinkantolo.
3.	Umthetho kazwelonke kufanele uqikelele ukuthi abaQondisi
	Bezokushushiswa Komphakathi –
	1.	banemfundo elungele leso sikhundla; futhi
	1.	babhekana nokushushisa ezindaweni ezithile ezigaguliwe ngaphansi
		kwesigatshana sesi-(5).
4.	Umthetho kazwelonke kufanele uqikelele ukuthi isiphathimandla
	sezokushushisa senza umsebenzi waso ngaphandle kokwesaba,
	ukwenzelela nokukhetha abanye.
5.	UMqondisi Kazwelonke Wezokushushiswa Komphakathi –
	1.	kufanele, ngokuvumelana nelungu leKhabhinethi elibhekene
		nokuphathwa kwezobulungiswa, futhi nangemuva kokubonisana
		nabaQondisi Bezokushushiswa Komphakathi, amise imigomo
		yokushushisa okufanele ilandelwe uma kushushiswa;
	1.	kufanele akhiphe imiyalo ecacisa imigomo okufanele ilandelwe uma
		kushushiswa;
	1.	angangenelela ohlelweni lokushushisa uma ngabe imiyalo yemigomo
		ingalandelwanga; futhi
	1.	angasihlolisisa kabusha isinqumo sokuthi udaba lushushiswe noma
		lungashushiswa, ngemuva kokubonisana noMqondisi Wezokushushiswa
		Komphakathi ofanele futhi ngemuva kokuzwa izethulo esikhathini
		esibekwe nguMqondisi Kazwelonke Wezokushushiswa Komphakathi,
		ezivela:
		1.	Kumuntu obekwe icala.
		1.	Kummangali.
		1.	Kunoma yimuphi omunye umuntu noma iqembu uMqondisi
			Kazwelonke Wokushushiswa Komphakathi athatha
			ukuthi lithintekile.
6.	Ilungu leKhabinethi elibhekene nokuphathwa kobulungiswa kufanele
	libe nokwengamela okungumnqamula juqu ngaphezu
	kwesiphathimandla sezokushushisa.
7.	Zonke ezinye izindaba eziphathelene nesiphathimandla sezokushushisa
	kufanele zinqunywe ngumthetho kazwelonke.

## 180. Ezinye izindaba ezimayelana nokuphathwa kwezobulungiswa

1.	Umthetho kazwelonke ungahlinzekela noma yiluphi udaba olumayelana
	nokuphathwa kwezobulungiswa olungadingidwanga kuMthethosisekelo,
	kumbandakanya –
	1.	izinhlelo zokuqeqesha abengameli basezinkantolo;
	1.	izinqubo ezilandelwayo zokubhekana nezikhalo ezithinta
		abengameli basezinkantolo; kanye
	1.	nokubamba iqhaza kwabantu abangebona abengameli bezinkantolo
		ekuthathweni kwezinqumo zenkantolo.
