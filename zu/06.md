---
stylesheet: screen.css
title: 6. Izifundazwe
published: true
layout: default
style: chapter
---

# Isahluko 6: Izifundazwe (103 - 150)

## 103. Izifundazwe

1.	IRiphabhuliki inezifundazwe ezilandelayo:
	1.	iMpumalanga Koloni;
	1.	iFuleyisitata;
	1.	iGauteng;
	1.	iKwaZulu-Natali;
	1.	iLimpopo
	1.	iMpumalanga;
	1.	iNyakatho Koloni;
	1.	iNyakatho Ntshonalanga;
	1.	iNtshonalanga Koloni.

	> [Isigatshana soku (1) indawo yaso ithathwe isigaba sesi 3 soMthetho wesiKhombisa oChibyela uMthethosisekelo wezi 2003 yaphinde yathathwa yisigaba soku 1 soMthetho weShumi naMbili oChibiyela uMthethosisekelo wezi 2005.]
	{:.note}

2.	Imingcele yezifunda ihlanganisa inani laleyo migcele yezifundazwe
	eziveziwe kumabalazwe ahlukene ashiwo kuSaziso esibalulwe kuSheduli
	yoku 1A.

	> [Isigatshana sesi (2) indawo yaso ithathwe yisigaba soku 1 soMthetho weShumi naMbili oChibiyela uMthethosisekelo wezi 2005.]
	{:.note}

3.	
	1.	Noma inini uma kuklanywa kabusha imingcele yezifunda ngokuchibiyelwa 
	koMthethosisekelo, uMthetho wePhalamende ungahlinzeka ngezinyathelo 
	zokulawula, ngaphansi kwesikhathi esifanele, imiphumela yomthetho, 
	ukusetshenziswa kanye nokunye okumayelana nokuklama kabusha. 
	1.	UMthetho wePhalamende obalulwe yindima (a) ungamiswa futhi usetshenziswe ngaphambi kokuba kuchitshiyelwe uMthethosisekelo, kodwa nanoma imiphi imisebenzi yesifundazwe, impahla, amalungelo, izimiselo, imisebenzi noma izikweletu kungasuswa kuphela ngokwemigomo yalowo Mthetho ngemuva kokuchibiyelwa koMthethosisekelo.

	> [Isigaba se 103 indawo yaso ithathwe yisigaba soku 1 soMthetho weShumi naMbili oChibiyela uMthethosisekelo wezi 2005.]
	{:.note}

## Izishayamthetho zesifundazwe

### 104. Igunya lokushaya imithetho yezifundazwe

1.	Igunya lokushaya imithetho lesifundazwe libekwe kusishayamthetho
	sesifundazwe, futhi linikeza isishayamthetho sesifundazwe amandla –
	1.	okwamukela umthethosisekelo wesifundazwe noma ukuchibiyela noma yimuphi umthethosisekelo owamukelwe yiso ngokwezigaba se 142 nese 143;
	1.	okwamukela imithetho yesifundazwe saso mayelana –
		1.	nanoma yiluphi udaba olungaphakathi kwemisebenzi eyenziwayo
		esohlwini olukuSheduli yesi 4;
		1.	nanoma yiluphi udaba elisohlwini olukuSheduli yesi 5;
		1.	nanoma yiluphi udaba olungekho ngaphakathi kwaleyo misebenzi
		eyenziwayo, futhi olwabelwe isifundazwe ngokusho komthetho
		kazwelonke; kanye
		1.	nanoma oluphi udaba umbandela woMthethosisekelo ohlongoze
		ukumiswa komthetho wesifundazwe; kanye
	1.	okwaba noma yimaphi amandla aso okushaya imithetho kunoma yimuphi
	uMkhandlu kaMasipala kuleso sifundazwe.
2.	Isishayamthetho sesifundazwe, ngesinqumo esesekelwe okungenani
	ngababili kwabathathu bamalungu aso, singacela iPhalamende ukuthi
	liguqule igama laleso sifundazwe.
3.	Isishayamthetho sesifundazwe siboshwe kuphela nguMthethosisekelo
	futhi, uma sesamukele umthethosisekelo wesifundazwe waso, ngalowo
	mthethosisekelo, futhi kufanele senze okuhambisana nemikhawulo
	ebekwe nguMthethosisekelo kanye nomthethosisekelo waleso sifundazwe.
4.	Umthetho wesifundazwe mayelana nodaba oludingekile ukuze
	kusetshenziswe amandla ngendlela noma oluhlangene nokusetshenziswa
	ngendlela kwamandla athintene nanoma yiluphi udaba olusohlwini
	olukuSheduli yesi 4, ungumthetho ngazo zonke izinhloso mayelana
	nodaba olusohlwini olukuSheduli yesi 4.
5.	Isishayamthetho sesifundazwe singenza izincoma esiGungwini
	sikaZwelonke umthetho ophathelene nanoma yiluphi udaba olungaphandle
	kwamagunya aleso sishayamthetho, noma owenganyelwe nguMthetho
	wePhalamende ngaphezu komthetho wesifundazwe.

### 105. Ukwakheka nokhetho lwezishayamthetho zezifundazwe

1.	Isishayamthetho sesifundazwe sakhiwe ngabantu besifazane nabesilisa
	abakhethwe njengamalungu ngokohlelo lokhetho –
	1.	olumiswe ngumthetho kazwelonke;
	1.	olwakhelwe phezulu kwengxenye yesifundazwe yoluhlu lukazwelonke
		lwabo bonke abavoti;
	1.	oluhlinzekela ngeminyaka yokuvota esuku kweyi 18 ubudala; futhi
	1.	olunomphumela, jikelele, wokumelwa okuhambisana nenani
		lamavoti elitholiwe.

	> [Isigatshana soku (1) sichitshiyelwe yisigaba sesi 3 soMthetho weShumi naMbili wokuChibiyela uMthethosisekelo wezi 2003 futhi nayisigaba sesi 3 soMthetho weShumi naNe oChibiyela uMthetho- sisekelo wezi 2008.]
	{:.note}

2.	Isishayamthetho sesifundazwe sinamalungi aphakathi kwama 30 kuye kuma 80. Inani lamalungu, elingahle lehluke phakathi kwezifundazwe, kufanele linqunywe ngokusebenzisa uhlelo lwezinombolo olubekwe ngumthetho kazwelonke.

### 106. Ubulungu

1.	Isakhamuzi esifanele ukubamba iqhaza okhethweni lwesiGungu
	sikaZwelonke, singaba yilungu lesishayamthetho sesifundazwe, ngaphandle
	–
	1.	komuntu oqokwe noma osebenzela umbuso futhi ekhokhelwa ngenxa
		yalowo msebenzi, ngaphandle –
		1.	kukaNdunankulu namanye amaLungu oMkhandlu weziPhathimandla
		zesiFundazwe; kanye
		ii.	nanoma yiziphi ezinye iziphathimandla ezenza imisebenzi ehambisana
		nemisebenzi yelungu lesishayamthetho sesifundazwe, futhi ezishiwo
		ngumthetho kazwelonke ukuthi zihambisana naleyo misebenzi;
	1.	kwamalungu esiGungu sikaZwelonke, izithunywa ngokugcwele zoMkhandlu
	kaZwelonke weziFundazwe noma amalungu oMkhandlu kaMasipala;
	1.	komuntu onezikweletu angakwazi ukuzikhokha nongasenakubuyiselwa
	amalungelo;
	1.	kwanoma ngubani inkantolo yaseRiphabhuliki ethe akaphilile
	ngokwengqondo; noma
	1.	kwanoma ngubani okuthe ngemuva kokuqala ukusebenza kwalesi sigaba, walahlwa yicala futhi wagwetshwa isikhathi esingaphezulu kwezinyanga eziyi 12 ngaphandle kokuthi akhethiswe isijeziso senhlawulo, eRiphabhuliki, ngaphakathi eRiphabhuliki, noma ngaphandle kweRiphabhuliki uma leso senzo esiyicala sasingaba yicala eRiphabhuliki; kodwa akekho ongathathwa njengogwetshiwe, kuze kube nesinqumo ngokwedluliswa kwecala noma kuze kuphele isikhathi sokwedluliswa kwecala. Ukungabinalungelo ngaphansi kwale ndima kuphela eminyakeni emihlanu emuva kokuqedwa kwesigwebo.
2.	Umuntu ongafanelekile ukuba yilungu lesiShayamthetho sesiFundazwe,
	mayelana nesigatshana soku (1)(a) noma u (b) angathathwa njengomuntu
	ongaqokwa abe yilungu lesishayamthetho, ngaphansi kwemibandela noma isimo esimiswe ngumthetho kazwelonke.
3.	Umuntu ulahlekelwa ubulungu besishayamthetho sesifundazwe uma lowo
	muntu –
	1.	engasakulungele ukuba yilungu; noma
	1.	ephutha kusiShayamthetho ngaphandle kwemvume, esimweni lapho
	umthetho nemiyalo yesiShayamthetho ibeka ukulahlekelwa wubulungu;
	noma
	1.	eyeka ukuba yilungu leqembu elaphakamisa igama lalowo muntu
	njengelungu lesishayamthetho, ngaphandle kwalapho ilungu selibe
	yilungu lelinye iqembu ngokweSheduli 6A.

	> [Isigatshana sesi (3) indawo yaso ithathwe yisigaba sesi 4 soMthetho weShumi oChibiyela uMthetho- sisekelo kanye nayisigaba sesi 4 soMthetho weShumi naNe oChibiyela uMthethosisekelo wezi 2008.]
	{:.note}

4.	Izikhala kusishayamthetho sesifundazwe kufanele zigcwaliswe
	ngokulandela umthetho kazwelonke.

### 107. Ukufunga noma ukuqinisekisa

1.	Ngaphambi kokuba amalungu esishayamthetho sesifundazwe enze
	imisebenzi yawo kusishayamthetho kufanele afunge noma enze
	isiqiniseko sokwethembeka kuRiphabhuliki nokuthobela
	uMthethosisekelo, ngokuhambisana noSheduli yesi-2.

### 108. Isikhathi sokusebenza kwezishayamthetho zezifundazwe

1.	Isishayamthetho sesifundazwe sikhethelwa iminyaka emihlanu.
2.	Uma isishayamthetho sesifundazwe sihlakazwa ngokwesigaba se 109,
	noma lapho isikhathi saso siphela, uNdunankulu wesifundazwe ngesimemezelo esishicilelwe, kufanele ahlele futhi abeke izinsuku zokhetho okufanele lubanjwe zingakapheli izinsuku ezingama 90 isishayamthetho sahlakazwa, noma kwaphela isikhathi sokusebenza kwaso. Isimemezelo esibiza nesibeka izinsuku zokhetho singakhishwa ngaphambi noma ngemuva kokuphela kwesikhathi sesishayamthetho sesifundazwe.

	> [Isigatshana sesi (2) indawo yaso ithathwe yisigaba soku 1 soMthetho wesiNe oChibiyela uMthetho- sisekelo we 1999.]
	{:.note}

3.	Uma umphumela wokhetho lwesishayamthetho sesifundazwe,
	ungamenyezelwanga kungakapheli isikhathi esishiwo esigabeni se 190,
	noma uma ukhetho luchithwa yinkantolo, uMongameli, ngesaziso,
	kufanele abize futhi abeke usuku lokhetho okufanele lubanjwe
	zingakapheli izinsuku ezingama 90 ngemuva kokwedlula kwaleso
	sikhathi noma kosuku ukhetho olwamiswa ngalo.
4.	Isishayamthetho sesifundazwe siqhubeka sibe namandla okusebenza
	kusukela ngesikhathi sihlakazwa noma siphelelwa yisikhathi, kuze
	kube wusuku olungaphambi kosuku lokuqala lokuvotelwa
	kwesishayamthetho esilandelayo.

### 109. Ukuhlakazwa kwezishayamthetho zezifundazwe ngaphambi kokuphela kwesikhathi

1.	UNdunankulu kufanele ahlakaze isishayamthetho sesifundazwe uma –
	1.	isishayamthetho sithathe isinqumo sokuhlakazeka esisekelwe
		yiningi lamalungu aso; futhi
	1.	iminyaka emithathu isidlulile ngemuva
		kokukhethwa kwesishayamthetho.
2.	Ibamba likaNdunankulu kufanele lihlakaze isishayamthetho
	sesifundazwe uma –
	1.	kukhona isikhala esikhundleni sikaNdunankulu; futhi
	1.	isishayamthetho sehluleka ukukhetha uNdunankulu omusha
		zingakapheli izinsuku ezingama 30 ngemuva kokuvela kwesikhala.

### 110. Izikhathi zokuhlangana nezamakhefu

1.	Ngemuva kokhetho, umhlangano wokuqala kufanele ubanjwe ngesikhathi
	nangosuku olunqunywe yijaji eliqokwe nguMongameli weNkantolo
	yoMthethosisekelo, kodwa zingakapheli izinsuku eziyi 14 ngemuva
	kokumenyezelwa komphumela wokhetho. Isishayamthetho sesifundazwe singanquma isikhathi nobude bemihlangano eminye yaso kanye nezikhathi zaso zekhefu.

	> [Isigatshana soku (1) indawo yaso ithathwe yisigaba sesi 8 soMthetho wesiThupha oChibiyela uMthethosisekelo wezi 2001.]
	{:.note}

2.	UNdunankulu wesifundazwe angabiza isishayamthetho sesifundazwe ukuba
	size emhlanganweni ongejwayelekile ukuze kwenziwe umsebenzi okhethekile.
3.	Isishayamthetho sesifundazwe singanquma ukuthi sizohlangana
	ndawanaphi ngokwejwayelekile.

### 111. OSomlomo kanye namaPhini oSomlomo

1.	Ekuhlaleni kwaso kokuqala ngemuva kokhetho, noma uma kudingekile
	ukuba kugcwaliswe isikhala, isishayamthetho sesifundazwe kufanele
	sikhethe uSomlomo nePhini likaSomlomo kumalungu aso.
2.	IJaji elijutshwe nguMongameli weNkantolo yoMthethosisekelo kufanele
	lengamele ukukhethwa kukaSomlomo. USomlomo wengamela ukukhethwa
	kwePhini likaSomlomo.

	> [Isigatshana sesi (2) indawo yaso ithathwe yisigaba sesi 9 soMthetho wesiThupha oChibiyela uMthethosisekelo wezi 2001.]
	{:.note}

3.	Inqubo elandelwayo kuNgxenye A yeSheduli yesi 3 iyasebenza
	ekukhethweni koSomlomo namaPhini oSomlomo.
4.	Isishayamthetho sesifundazwe singamsusa esikhundleni uSomlomo noma
	iPhini likaSomlomo ngokuthatha isinqumo. Iningi lamalungu
	esishayamthetho kufanele libekhona uma kwemukelwa leso sinqumo.
5.	Njengokusho kwemitheshwana nemiyalo yaso, isishayamthetho
	sesifundazwe singakhetha phakathi kwamalungu aso ezinye
	iziphathimandla ukuze zisize uSomlomo noPhini likaSomlomo.

### 112. Izinqumo

1.	Ngaphandle kwalapho uMthethosisekelo uhlinzekela ngokunye –
	1.	iningi lamalungu esishayamthetho sesifundazwe kufanele libekhona
		ngaphambi kokuba kuvotelwe uMthethosivivinywa noma
		ukuchitshiyelwa koMthethosivivinywa;
	1.	okungenani oyedwa kwabathathu bamalungu esishayamthetho kufanele abekhona ngaphambi kokuba kuvotelwe noma yiluphi udaba okufanele kunqunywe ngalo phambi kwesishayamthetho; futhi
	1.	zonke izindaba ezingaphambi kwesishayamthetho sesifundazwe kufanele
	zinqunywe ngokwesekwa yiningi lamavoti afakiwe.
2.	Ilungu elengamele umhlangano wesishayamthetho sesifundazwe alinavoti
	kobekuxoxwa, kodwa –
	1.	kufanele lifake ivoti elizoveza isinqumo lapho kunamanani
		amavoti alinganayo ezinhlangothini zombili zodaba; futhi
	1.	lingavota ngokucatshangiwe uma udaba lufanele lunqunywe ngokwesekwa
	yivoti okungenani lababili kumalungu amathathu esishayamthetho.

### 113. Amalungelo ezithunywa ezigcwele kwizishayamthetho zezifundazwe

1.	Izithunywa zesifundazwe ezisebenza ngokugcwele eMkhwandlwini
	kaZwelonke weziFundazwe zingahambela isishayamthetho futhi zikhulume
	kwizishayamthetho zezifundazwe zazo kanye nasemakomitini azo, kodwa
	azivunyelwe ukuvota. Isishayamthetho singadinga ukuba isithunywa
	esisebenza ngokugcwele ukuba siye kusishayamthetho noma
	emakomidini aso.

### 114. Amandla ezishayamthetho zezifundazwe

1.	Ekusebenziseni amandla okushaya imithetho, isishayamthetho
	sesifundazwe –
	1.	singacwaninga, semukele, siguqule noma sichithe noma yimuphi
		umthetho obekwe phambi kwesishayamthetho; futhi
	1.	singasungula noma silungise imithetho, ngaphandle
		kweMithethosivivinywa yemali.
2.	Isishayamthetho sesifundazwe kufanele sihlinzekele izindlela –
	1.	zokuqinisekisa ukuthi zonke izingxenye zombuso emkhakheni
		kahulumeni wesifundazwe ziphendula kusona; futhi
	1.	zokugcina iso –
		1.	ekusetshenzisweni kwegunya lesifundazwe lokuphatha,
			kumbandakanya nokusetshenziswa kwemithetho; kanye
		1.	nakunoma iyiphi ingxenye yombuso.

### 115. Ubufakazi noma ulwazi phambi kwesishayamthetho sesifundazwe

1.	Isishayamthetho sesifundazwe nanoma yiliphi ikomiti laso –
	1.	singabiza noma yimuphi umuntu ukuthi avele phambi kwaso ukuze
		anike ubufakazi obufungelwe noma obuqinisekisiwe noma ukuze
		aveze imibhalo ethile;
	1.	singafuna ukuthi noma yimuphi umuntu noma inhlangano inikeze
		umbiko kusona;
	1.	singaphoqa, ngokomthetho wesifundazwe noma imitheshwana nemiyalo
		yaso, ukuthi noma yimuphi umuntu noma inhlangano ilandele
		okushiwo yisamanisi noma okushiwo yisidingo sesigaba (a) noma u
		(b); futhi
	1.	singemukela izicelo ezisayiniwe, imibono noma iziphakamiso
		ezivela kunoma yibaphi abantu abanetshisekelo noma kunoma
		yiziphi izinhlangano.

### 116. Amalungiselelo angaphakathi, okwenziwayo nenqubo elandelwayo yezishayamthetho zezifundazwe

1.	Isishayamthetho sesifundazwe –
	1.	singazithathela izinqumo futhi silawule amalungiselelo aso
		angaphakathi, esikwenzayo kanye nezinqubo; futhi
	1.	senze imitheshwana nemiyalo mayelana nomsebenzi waso, sibe
		sibhekele ukuqhuba ngenqubo yentando yeningi eyazisa ukumelwa
		nokubanjwa kweqhaza, ukuba nesibopho, ukusebenzela obala
		nokumbandakanywa komphakathi.
2.	Imitheshwana nemiyalo yesishayamthetho sesifundazwe kufanele
	ihlinzekele –
	1.	ukumiswa, ukwakheka, amandla, imisebenzi, inqubo elandelwayo
		kanye nesikhathi sokuba khona kwamakomiti aso;
	1.	ukubanjwa kweqhaza emisebenzini yesishayamthetho sesifundazwe,
		kanye namakomiti aso amaqembu amancane ezombusazwe amelwe
		eMkhandlwini, ngendlela ehambisana nenqubo yentando yeningi;
	1.	usizo lwezemali nokuphathwa eqenjini ngalinye elimelwe
		kusishayamthetho sesifundazwe, olulingana nokumelwa kwalo, ukuze
		iqembu ngalinye nomholi walo likwazi ukwenza imisebenzi yalo
		kusishayamthetho; kanye
	1.	nokwemukelwa komholi weqembu elikhulu eliphikisayo
		kusishayamthetho, njengoMholi wabaPhikisayo.

### 117. Ilungelomvume

1.	Amalungu esishayamthetho sesifundazwe kanye nezithunywa ezisebenza
	ngokugcwele eMkhandlwini kaZwelonke weziFundazwe –
	1.	anelungelo lokukhuluma ngokukhululeka kusishayamthetho
		nasemakomitini aso, ngendlela evumelana nemitheshwana nemiyalo; futhi
	1.	angeke athweswe amacala ombango noma obulelesi, aboshwe, avalelwe
	noma akhokhiswe inhlawulo ngenxa –
		1.	yanoma yini ayishilo, ayivezile noma ayinikeze isishayamthetho
		nanoma yiliphi ikomiti laso;
		1.	yanoma yini evelile ngenxa yalokho akushilo, akuvezile akunikeze
		isishayamthetho nanoma yiliphi ikomiti laso.
2.	Ezinye izibonelelo nokuvikeleka kwesishayamthetho sesifundazwe
	namalungu aso zingabekwa ngumthetho kazwelonke.
3.	Amaholo, nezinye izimali ezikhokhelwa okuthile kanye nokusizakala
	okukhokhelwa amalungu esishayamthetho kuvela ngqo esiKhwameni
	seMali yesiFundazwe.

### 118. Ukuvumeleka nokumbandakanyeka komphakathi kusishayamthetho

1.	Isishayamthetho sesifundazwe kufanele –
	1.	senze kube lula ukuthi umphakathi umbandakanywe emsebenzini
		wokushaya imithetho neminye imisebenzi yesishayamthetho
		nasemakomiti aso; futhi
	1.	senze umsebenzi waso ngendlela esobala, sivumele umphakathi
		emihlanganweni yaso naleyo yamakomiti aso; kodwa, izinyathelo
		ezifanele zingathathwa ukuze –
		1.	kulawulwe ukufinyelela komphakathi, kumbandakanya
			ukufinyelela kwabezindaba, kusishayamthetho nasemakomitini
			aso; kanye
		1.	nokuhlinzekela ukusesha noma yimuphi umuntu, futhi uma
			kunesidingo ukwenqatshelwa ukuba angene noma ukukhishwa
			kwanoma yimuphi umuntu.
2.	Isishayamthetho sesifundazwe asinakukhiphela ngaphandle umphakathi, kubalwa nabezindaba, ukuba babe ingxenye yezithangamu zekomidi ngaphandle uma kunezizathu futhi kufanele ukwenza njalo emphakathini ovulelekile wentando yeningi.

### 119. Ukwethulwa kwemithethosivivinywa

1.	Ngamalungu esiGungu esiPhethe sesifundazwe kuphela noma ekomiti noma
	ilungu lesishayamthetho sesifundazwe angethula uMthethosivivinywa
	kusishayamthetho; kodwa yilungu lesiGungu esiPhethe kuphela
	elibhekene nezindaba zezimali zesifundazwe, elingethula
	uMthethosivivinywa wemali kusishayamthetho.

### 120. IMithethosivivinywa yemali

1.	UMthethosivivinywa unguMthethosivivinywa wemali uma – 
	1.	waba imali;
	1.	wethwesa izintela zesifundazwe, izimali ezikhokhelwa okuthile,
	izimali ezikhokhelwa izimpahla ezithile kanye nezimali ezihlawuliswa
	ngaphezulu zesifundazwe;
	1.	uqeda noma wehlisa, noma unikeza ukukhululwa ezinteleni, izimali
	ezikhokhelwa okuthile, izimali ezikhokhelwa izimpahla ezithile kanye
	nezimali ezihlawuliswa ngaphezulu zesifundazwe; noma
	1.	ugunyaza ukukhokhiswa ngqo kwesiKhwama seMali yesiFundazwe.
2.	UMthethosivivinywa wemali wesifundazwe awunakubhekana nanoma yiluphi
	udaba ngaphandle –
	1.	kodaba oluncane oluhambisana nokwabiwa kwemali;
	1.	kokubekwa kwezintela, izimali ezikhokhelwa okuthile, izimali
		ezikhokhelwa izimpahla ezithile kanye nezimali ezihlawuliswa
		ngaphezulu zesifundazwe;
	1.	kokunikeza ukukhululwa ezinteleni, izimali ezikhokhelwa
		okuthile, izimali ezikhokhelwa izimpahla ezithile kanye nezimali
		ezihlawuliswa ngaphezulu zesifundazwe;
	1.	kokugunyaza ukukhokhiswa ngqo kwesiKhwama seMali yesiFundazwe.
3.	UMthetho wesifundazwe kufanele uhlinzekele inqubo engalandelwa
	isishayamthetho sesifundazwe esingachibiyela ngayo
	uMthethosivivinywa wemali.

	> [Isigaba se 120 indawo yaso ithathwe yisigaba sesi 3 soMthetho wesiKhombisa oChibiyela uMthetho- sisekelo wezi-2001.]
	{:.note}

### 121. Ukuvuma iMithethozivivinywa

1.	UNdunankulu kufanele avume futhi asayine uMthethosivivinywa
	owemukelwe yisishayamthetho sesifundazwe ngokwalesi Sahluko noma, uma
	uNdunankulu engagculisekile ngokuthi uMthethosivivinywa uyahambisana
	noMthethosisekelo, kufanele awuphindisele kusishayamthetho ukuze
	siwucwaninge kabusha.
2.	Uma ngemuva kokucwaningwa kabusha, uMthethosivivinywa ugculisa
	ngokwanele uNdunankulu, uNdunankulu kufanele awuvume futhi awusayine
	uMthethosivivinywa; uma kungenzeki lokho, uNdunankulu kufanele enze
	okunye kwalokhu -
	1.	avume futhi asayine uMthethosivivinywa; noma
	1.	awudlulisele eNkantolo Yomthethosisekelo ezonquma ngokuhambisana
		kwawo noMthethosisekelo.
3.	Uma iNkantolo yoMthethosisekelo inquma ukuthi uMthethosivivinywa
	uyahambisana noMthethosisekelo, uNdunankulu kufanele awuvume
	futhi awusayine.

### 122. Izicelo ezifakwa ngamalungu eNkantolo yoMthethosisekelo

1.	Amalungu esishayamthetho angafaka isicelo eNkantolo
	yoMthethosisekelo sokuthi inkantolo ikhiphe umyalo wokuthi wonke noma
	ingxenye yoMthethosivivinywa awuhambisani nomthethosisekelo.
2.	Isicelo –
	1.	kufanele sesekwe amavoti okungenani angamaphesenti angama 20
		amalungu esishayamthetho; futhi
	1.	kufanele senziwe kungakapheli izinsuku ezingama 30 kusukela
		osukwini uNdunankulu awuvume futhi awusayine ngalo uMthetho.
3.	INkantolo yoMthethosisekelo inganquma ukuthi wonke uMthetho noma
	ingxenye yawo okufakwe isicelo ngayo ngokwesigatshana soku-(1),
	angeke usebenze ngaphambi kokuthi iNkantolo ibe ikhiphe isinqumo
	ngesicelo uma –
	1.	izidingo zobulungiswa ziphoqelela lesi sinqumo; futhi
	1.	isicelo sinamathuba anele okuphemelela.
4.	Uma isicelo singaphumeleli, futhi besingenathuba elanele lokuthi
	singaphumelela, iNkantolo yoMthethosisekelo inganquma ukuthi abafake
	isicelo bakhokhe izindleko.

### 123. Ukushicilelwa kweMithetho

1.	UMthethosivivinywa ovunyiwe futhi wasayinwa nguNdunankulu uba
	nguMthetho wesifundazwe, kufanele ushicilelwe ngokushesha, futhi
	uqala ukusebenza lapho usushicilelwe noma ngosuku
	olunqunywe ngokoMthetho.

### 124. Ukugcinwa ngokuphepha kwemithetho yesifundazwe

1.	Ikhophi esayiniwe yoMthetho wesifundazwe ingubufakazi obugcwele
	balokho okuqukethwe yilowo Mthetho, futhi ngemuva kokushicilelwa,
	kufanele unikezwe iNkantolo Yomthethosisekelo ukuze
	iwugcine ngokuphepha.

## IziPhathimandla zeziFundazwe

### 125. Igunya lokuphatha lesifundazwe

1.	Amandla okuphatha isifundazwe abekwe kuNdunankulu waleso sifundazwe.
2.	UNdunankulu usebenzisa amandla okuphatha ebambisene namanye amalungu
	oMkhandlu weziPhathimandla ngoku –
	1.	sebenzisa umthetho wesifundazwe esifundazweni;
	1.	sebenzisa yonke imithetho kazwelonke esemisebenzini esohlwini
		olukuSheduli yesi 4 noma eyesi 5 ngaphandle kwalapho
		uMthethosisekelo noma uMthetho wePhalamende uhlinzeka
		okwahlukile;
	1.	phathi esifundazweni, imithetho kazwelonke engaphandle
		kwemisebenzi esohlwini olukuSheduli yesi 4 kanye neyesi 5,
		ukuphatha kwayo osekwabelwe iziphathimandla zesifundazwe
		ngokoMthetho wePhalamende;
	1.	thuthukisa nokuphoqelela inqubomgomo yesifundazwe;
	1.	qondanisa imisebenzi yeziphathimandla zesifundazwe neminyango
		yaso; 
	1.	lungiselela nokusungula imthetho yesifundazwe; kanye
	1.	nokwenza noma yimiphi eminye imisebenzi eyabelwe iziphathimandla zesifundazwe ngokoMthethosisekelo noma ngokoMthetho wePhalamende.
3.	Isifundazwe sinamandla okuphatha ngokwesigatshana sesi-(2)(d)
	ngendlela esinamandla ngayo isifundazwe kunqike ekutheni isifundazwe
	sinekhono yini lokuphatha ngempumelelo. Uhulumeni kazwelonke,
	ngezinyathelo zomthetho noma ezinye, kufanele asize izifundazwe
	ukuthi zakhe ikhono elidingekayo lokuphatha ukuze zisebenzise ngempumelelo amandla futhi zenze nemisebenzi yazo ekubhekiswe kuyo esigatshaneni sesi (2).
4.	Noma iyiphi ingxabano evelayo maqondana nekhono lokuphatha
	lesifundazwe mayelana nanoma yimuphi umsebenzi, kufanele idluliselwe
	kuMkhandlu kaZwelonke weziFundazwe ukuze ixazululwe kungakapheli
	izinsuku ezingama 30 ngemuva kokudluliselwa kuMkhandlu.
5.	Ngokwesigaba se 100, ukusetshenziswa kwemithetho yesifundazwe
	esifundazweni kungamandla akhethekile eziphathimandla
	zesifundzwe kuphela.
6.	Iziphathimandla zesifundazwe kufanele zisebenze ngokulandela –
	1.	uMthethosisekelo; kanye
	1.	nomthethosisekelo wesifundazwe, uma umthethosisekelo
		sewamukelwe yisifundazwe.

### 126. Ukwabiwa kwemisebenzi

1.	Ilungu loMkhandlu weziPhathimandla zesifundazwe lingabela uMkhandlu
	kaMasipala, noma yimaphi amandla okufanele asetshenziswe noma
	umsebenzi okufanele wenziwe, ngokoMthetho wePhalamende, noma
	ngokoMthetho wesifundazwe. Ukwabiwa –
	1.	kufanele kuhambisane nesivumelwano phakathi kwelungu loMkhandlu weziPhathimandla noMkhandlu kaMasipala;
	1.	kufanele kuhambisane noMthetho ofanele amandla noma ukwenziwa
	komsebenzi; futhi
	1.	kuqala ukusebenza ngemuva kokumenyezelwa nguNdunankulu.

### 127. Amandla nemisebenzi yoNdunankulu

1.	UNdunankulu wesifundazwe unamandla nemisebenzi futhi unikwe
	umsebenzi ngokwethenjwa kuleso sikhundla nguMthethosisekelo nanoma
	yimuphi omunye umthetho.
2.	UNdunankulu wesifundazwe ubhekele okulandelayo -
	1.	ukwamukela nokusayina iMithethozivivinywa;
	1.	ukubuyisela uMthethosivivinywa emuva kwisishayamthetho
		sesifundazwe ukuze kubuyekezwe ukuhambisana kwawo
		noMthethosisekelo;
	1.	ukudlulisela uMthethosivivinywa eNkantolo yoMthethosisekelo
		ukuze ikhiphe isinqumo ngokuhambisana kwawo noMthethosisekelo;
	1.	ukubizela isishayamthetho emhlanganweni ongejwayelekile ukuze
		senze umsebenzi okhethekile;
	1.	ukumisa amakhomishana ophenyo; kanye
	1.	nokumemezela uhlololuvo esifundazweni ngokulandela
		umthetho kazwelonke.

### 128. Ukukhethwa koNdunankulu

1.	Emhlanganweni wawo wokuqala ngemuva kokhetho, nalapho kunesidingo
	sokuvala isikhala, isishayamthetho sesifundazwe kufanele sikhethe umuntu
	wesifazane noma wesilisa phakathi kwamalungu aso ukuthi abe
	nguNdunankulu wesifundazwe.
2.	UMongameli weNkantolo yoMthethosisekelo kufanele angamele
	ukhetho lukaNdunankulu. Inqubo elandelwayo ebekwe eNgxenyeni A
	kuSheduli yesi-3 iyasebenza ekukhethweni kukaNdunankulu.

	> [Isigatshana sesi (2) indawo yaso ithathwe yisigaba se 10 soMthetho wesiThupha oChibiyela uMthethosisekelo wezi 2001.]
	{:.note}

3.	Ukhetho lokugcwalisa isikhala esikhundleni sikaNdunankulu kufanele
	lubekelwe isikhathi nosuku nguMongameli weNkantolo yoMthethosisekelo
	kodwa zingakedluli izinsuku ezingama 30 ngemuva kokuvela kwesikhala.

	> [Isigatshana sesi (3) indawo yaso ithathwe yisigaba se 10 soMthetho wesiThupha oChibiyela uMthethosisekelo wezi 2001.]
	{:.note}

### 129. Ukuqala ukusebenza koNdunankulu

1.	Umuntu okhethelwe isikhundla sikaNdunankulu kufanele aqale umsebenzi
	esikhundleni sikaNdunankulu zingakapheli izinsuku ezinhlanu
	ekhethiwe, ngokufunga noma ngokuqinisekisa ukwethembeka
	eRiphabhuliki nokuthobela uMthethosisekelo ngokweSheduli sesi 2.

### 130. Isikhathi esihlalwa esikhundleni nokususwa koNdunankulu

1.	Isikhathi sikaNdunankulu sokuba sesikhundleni siqala lapho
	uNdunankulu engena esikhundleni futhi siphele uma kuvela isikhala noma
	uma umuntu olandelayo okhethelwe esikhundleni sokuba nguNdunankulu eqala
	umsebenzi wobuNdunankulu.
2.	Akekho umuntu ovunyelwe ukuba sesikhundleni njengoNdunankulu
	isikhathi esingaphezulu kwamahlandla amabili, kodwa uma umuntu
	ekhethelwe ukuthi agcwalise isikhala esikhundleni sobuNdunankulu,
	isikhathi esiphakathi kokugcwalisa isikhala nokhetho olulandelayo,
	asithathwa njengesikhathi sobuNdunankulu kulowo muntu.
3.	Isishayamithetho sesifundazwe, ngesivumelwano esithathwe ngokusekwa
	yivoti okungenani lamalungu aso amabili kwamathathu, singasusa
	esikhundleni uNdunankulu kuphela ngalezi zizathu –
	1.	zokwephulwa okubucayi koMthethosisekelo noma uMthetho;
	1.	zokuziphatha kabi; noma
	1.	zokwehluleka ukwenza imisebenzi yesikhundla leso.
4.	Noma yimuphi umuntu osuswe esikhundleni sokuba nguNdlunankulu
	ngokwesigatshana sesi (3)(a) noma u (b) akanukuthola zinzuzo zaleso
	sikhundla, futhi akavunyelwe ukusebenza kunoma yiliphi
	ihhovisi likahulumeni.

### 131. AmaBamba oNdunankulu

1.	Uma UNdunankulu engekho noma engakwazi ukufeza izidingo zomsebenzi
	kaNdunankulu, noma kunesikhala esikhundleni sikaNdunankulu,
	isiphathimandla singabamba njengoNdunankulu ngokulandelana ngale ndlela
	elandelayo -
	1.	Ilungu loMkhandlu weziPhathimandla eliqokwe nguNdunankulu.
	1.	Ilungu loMkhandlu weziPhathimandla eliqokwe ngamanye
		amalungu oMkhandlu.
	1.	USomlomo, isishayamthetho size siqoke omunye wamalungu aso.
2.	IBamba likaNdunankulu linezibopho, amandla nemisebenzi kaNdunankulu.
3.	Ngaphambi kokuthatha izibopho, amandla nemisebenzi kaNdunankulu
	iBamba likaNdunankulu kufanele lifunge noma liqinisekise
	ukwethembeka eRiphabhuliki nokuthobela uMthethosisekelo,
	ngokweSheduli yesi 2.

### 132. Imikhandlu ePhethe

1.	UMkhandlu weziPhathimandla wakhiwe nguNdunankulu, njengenhloko
	yoMkhandlu, kanye namalungu angekho ngaphansi kwamahlanu nangekho ngaphezulu kwayishumi aqokwe nguNdunankulu phakathi kwamalungu esishayamthetho sesifundazwe.
2.	UNdunankulu wesifundazwe uqoka amalungu oMkhandlu weziPhathimandla,awanikeze amandla kanye nemisebenzi yawo, futhi angawasusa.

### 133. Ukuphendula nokuba nezibopho

1.	Amalungu oMkhandlu weziPhathimandla zesifundazwe anesibopho
	ngemisebenzi yomkhandlu athweswe yona nguNdunankulu.
2.	Amalungu oMkhandlu Ophethe esifundazwe aphendula ehlangene
	kanyekanye nanjengelungu ngalinye kusishayamthetho mayelana
	nokusetshenziswa kwamandla nokwenziwa kwemisebenzi yawo.
3.	Amalungu oMkhandlu weziPhathimandla zesifundazwe kufanele –
	1.	asebenze ngokuhambisana noMthethosisekelo; futhi uma
		umthethosisekelo wesifundazwe uvunyiwe esifundazweni,
		nangokuhambisana nalowo mthethosisekelo; futhi
	1.	anikeze isishayamthetho imibiko ephelele nelethwa njalo
		emayelana nezindaba ezilawulwa yiwo.

### 134. Ukuqhubeka koMkhandlu weziPhathimandla ngemuva kokhetho

1.	Uma kwenziwe ukhetho lwesishayamthetho sesifundazwe, uMkhandlu
	weziPhathimandla zesifundazwe, namalungu awo ayaqhubeka nokusebenza
	kuze kukhethwe umuntu yisishayamthetho esilandelayo ukuba abe
	uNdunankulu futhi athathe isikhundla.

### 135. Izifungo neziqinisekiso

1.	Ngaphambi kokuba amalungu oMkhandlu weziPhathimandla zesifundazwe
	aqale ukwenza imisebenzi yezikhundla zawo, kufanele afunge noma
	aqinisekise ukuthi azokwethembeka eRiphabhuliki futhi athobele
	uMthethosisekelo, ngokuhambisana neSheduli yesi 2.

### 136. Ukuziphatha kwamalungu oMkhandlu weziPhathimandla

1.	Amalungu oMkhandlu weziPhathimandla zesifundazwe kufanele asebenze
	ngokulandela uhlelo lokuziphatha olubekwe ngumthetho kazwelonke.
2.	Amalungu oMkhandlu weziPhathimandla zesifundazwe akufanele –
	1.	enze nanoma imuphi omunye umsebenzi okhokhelwayo;
	1.	aziphathe ngendlela engahambisani nezikhundla zawo, noma azibeke
		kunoma yisiphi isimo esingadala ukuthi abonakale enobunzima
		bokwehlukanisa phakathi kwezintshisekelo zawo zomsebenzi
		nezintshisekelo zawo zangasese;
	1.	asebenzise isikhundla sawo noma yiluphi ulwazi aluphathisiwe,
		ukuzinothisa noma ukwenzela omunye umuntu inzuzo
		ngendlela engafanele.

### 137. Ukudluliswa kwemisebenzi

1.	UNdunankulu angadlulisela elungwini loMkhandlu weziPhathimandla
	ngokusebenzisa isimemezelo –
	1.	ukusetshenziswa kwanoma yimuphi umthetho onikezwe elinye ilungu;
		noma
	1.	yinoma yimaphi amandla noma umsebenzi onikezwe elinye
		ilungu ngokomthetho.

### 138. Ukunikezwa kwemisebenzi okwesikhashana

1.	UNdunankulu wesifundazwe anganikeza ilungu loMkhandlu
	weziPhathimandla noma yimaphi amandla noma umsebenzi welinye ilungu
	elingekho noma elingakwazi ukusebenzisa lawo mandla noma ukwenza
	lowo msebenzi.

### 139. Ukungenelela kwesifundazwe kuhulumeni wendawo

1.	Uma umasipala ungakwazi noma ungafezi izibopho zawo zokuphatha
	ngokoMthethosisekelo noma ngokoMthetho, uMkhandlu weziPhathimandla
	othintekayo ungalungena udaba ngokuthatha izinyathelo ezifanele
	ukuqinisekisa ukufezwa kwezibophezelo, kumbandakanya –
	1.	ukukhipha umyalelo oya kuMkhandlu kaMasipala esichaza ibanga lokwehluleka ukufeza izibopho zawo futhi sisho izinyathelo okufanele zithathwe ukuze kuhlangatshezwe izibopho zawo.
	1.	ukuqhuba umsebenzi wezibopho ezithile kulowo masipala ngendlela
	efanele ukuze –
		1.	kugcinwe amazinga abalulekile kazwelonke noma kuhlangatshezwane
		namazinga amisiwe okungafanele ehliswe okwethulwa kwezidingo;
		1.	kunqandwe lowo Mkhandlu kaMasipala ukuze ungathathi izinyathelo ezingafanele ezikhinyabeza izintshisekelo zomunye umasipala noma zesifundazwe sonke; noma
		1.	kugcinwe ubumbano lomnotho; noma
	1.	kuhlakazwe uMkhandlu kaMasipala bese kubekwa umlawuli kuze kube
	sekumenyezelwe ukuthi sekukhethwe uMkhandlu kaMasipala okhethwe
	kabusha, uma izimo ezithile zihambisana nalesi sinyathelo.
2.	Uma umkhandlu weziphathimandla ungenelela odabeni lukamasipala
	ngokwesigatshana soku (1)(b) –
	1.	kufanele ufake isaziso esibhaliwe sokungenelela udaba -
		1.	elungwini leKhabhinethi elibhekene nezindaba zohulumeni
			basekhaya; kanye
		1.	nakusishayamthetho esifanele kanye nakuMkhandlu kaZwelonke
			weziFundazwe, kungakapheli izinsuku ezi 14 ngemuva kokuqala
			ukungenelelwa kodaba;
	1.	ukungenelelwa kodaba kufanele kuphele uma –
		1.	ilungu leKhabhinethi elibhekene nezindaba zohulumeni
			basekhaya likugxeka ukungenelela udaba kungakapheli izinsuku
			ezingama 28 ngemuva kokuqala kokungenelelwa kodaba noma uma
			ekupheleni kwaleso sikhathi lingakakuvumeli ukungenelelwa
			kodaba; noma
		1.	uMkhandlu ukugxeka ukungenelela udaba kungakapheli izinsuku
			eziyi 180 ngemuva kokuqala kokungenelelwa kodaba noma uma
			ekupheleni kwaleso sikhathi ungakakuvumeli ukungenelelwa
			kodaba; futhi
	1.	uMkhandlu kufanele, ngenkathi ukungenelelwa kodaba kusaqhubeka,
		ubukeze ukungenelela lokho njalo futhi ungenza noma yiziphi
		iziphakamiso ezifanele kusishayamthetho sesifundazwe.
3.	Uma uMkhandlu kaMasipala uhlakazwa ngokwesigatshana sesi (1)(c)-
	1.	iziphathimandla zesifundazwe kufanele masishane zilethe isaziso
		esibhaliwe sokuwuchitha –
		1.	elungwini leKhabhinethi elibhekene nezindaba zohulumeni
			besakhaya; kanye
		1.	nakusishayamthetho sesifundazwe esifanele kanye nakuMkhandlu
			kaZwelonke weziFundazwe; futhi
	1.	ukuhlakazwa kuqala ukusebenza ezinsukwini eziyi 14 ukusuka
		osukwini lokuthola isaziso nguMkhandlu ngaphandle kwalapho
		sibekelwe eceleni yilelo lungu leKhabhinethi noma nguMkhandlu ngaphambi kokuphela kwalezo zinsuku eziyi 14.
4.	Uma umasipala ungakwazi noma ungazifezi izibopho
	ngokoMthethosisekelo noma ngokomthetho zokugunyaza isabelozimali
	noma ezinye ezinye izinyathelo zokungenisa imali ezidingekayo ukuze
	kuphunyeleliswe ukusetshenziswa kwesabelozimali, iziphathimandla
	zesifundazwe eziqondene kufanele zingenelele odabeni ngokuthatha
	noma yiziphi izinyathelo ezifanele ukuqinisekisa ukuthi isabelozimali noma lezo zinyathelo zokungenisa imali ziyavunywa, kumbandakanya nokuchithwa koMkhandlu kaMasipala futhi –
	1.	baqoke umlawuli kuze kube sekumenyezelwe ukuthi sekukhethwe
	uMkhandlu kaMasipala okhethwe kabusha; futhi
	1.	bavume isabelozimali sesikhashana noma izinyathelo zokungenisa imali
	ukubonelela ukusebenza okuqhutshekiswayo kukamasipala.
5.	Uma umasipala, ngenxa yenkinga ezindabeni zakhe zezezimali, ephula
	noma elokhu eqhubeka nokwephula izibopho zakhe zokuhlinzekela
	ngezidingo eziyisisekelo noma ukuhlangabeza izibopho zakhe
	zezezimali, noma uvuma ukuthi awukwazi ukuhlangabeza izibopho zawo
	noma izibopho zezezimali, iziphathimandla zesifundazwe eziqondene
	kufanele –
	1.	zibeke uhlelo lokusindisa oluqondiswe ekuqiniseni ikhono
		likamasipala lokuhlangabezana nezibopho zakhe zokuhlinzekela ngezidingo eziyisisekelo noma izibopho zezezimali, okufanele –
		1.	zilungiswe ngokulandela umthetho kazwelonke; futhi
		1.	ezibophezela umasipala ekusebenziseni igunya lawo lomthetho
	neleziphathimandla, kodwa ngendlela efanele ukuxazulula inkinga
	ezindabeni zawo zezezimali; futhi
	1.	zihlakaze uMkhandlu kaMasipala, uma umasipala ungakwazi noma
	ungazivumi izinyathelo zomthetho, kumbandakanywa isabelozimali
	nanoma yiziphi izinyathelo zokungenisa imali, ezidingekayo ukuze
	kuqaliswe uhlelo lokusindisa, futhi –
		1.	uqoke umlawuli kuze kube sekumenyezelwa ukuthi sekukhethwe
		uMkhandlu kaMasipala okhethwe kabusha; futhi
		1.	uvumele isabelozimali sesikhashana nanoma yiziphi izinyathelo
		zokungenisa imali zesikhashana ukuze kuqaliswe uhlelo
		lokusindisa ukuhlinzekelela ukusebenza okuqhubekayo kukamasipala; noma
	1.	uma uMkhandlu kaMasipala ungachithwa ngokwendima (b), ziqale
	umsebenzi wokusetshenziswa kohlelo lokuwuhlenga ngendlela lapho
	umasipala ungeke akwazi noma angeke akwazi ngenye indlela
	ukusebenzisa uhlelo lokuwuhlenga.
6.	Uma iziphathimandla zesifundazwe zingenelela kumasipala
	ngokwesigatshana sesi (4) noma sesi (5), kufanele zifake isaziso esibhaliwe sokungenelela udaba –
	1.	elungwini leKhabhinethi elibhekene nezindaba zohulumeni basekhaya;
	kanye
	1.	nakusishayamthetho sesifundazwe esifanele kanye nakuMkhandlu
	kaZwelonke weziFundazwe, kungakapheli izinsuku eziyisikhombisa
	ngemuva kokuqala kokungenelela odabeni.
7.	Uma iziphathimandla zesifundazwe zingakwazi noma zingakwenzi noma
	zingawasebenzisi ngokwenele amandla noma zenza imisebenzi
	okubhekiswe kuyo ezigatshaneni sesi (4) noma sesi (5),
	iziphathimandla zikazwelonke kufanele zilungenelele udaba
	ngokwesigatshana sesi (4) noma sesi (5) esikhundleni
	seziphathimandla zesifundazwe eziqondene.
8.	Umthetho kazwelonke unganquma indlela okuzosetshenziswa ngayo lesi
	sigaba, kumbandakanya nezinqubo ezisungulwe yilesi sigaba.

	> [Isigaba se 139 indawo yaso ithathwe yisigaba sesi 4 soMthetho weShumi naNye oChibiyela uMthethosisekelo wezi 2003.]
	{:.note}

### 140. Izinqumo zeziPhathimandla

1.	Isinqumo sikaNdunankulu kufanele sibhalwe phansi uma –
	1.	sithathwe ngokomthetho; noma
	1.	sinemiphumela yasemthethweni.
2.	Isinqumo esibhalwe nguNdunankulu kufanele siphinde sisayinwe
	ngelinye ilungu loMkhandlu weziPhathimandla uma ngabe leso sinqumo
	sithinta umsebenzi onikezwe lelo lungu.
3.	Izimemezelo, imithetho kanye namanye amathuluzi emithetho emncane
	yesifundazwe kufanele umphakathi ukwazi ukufinyelela kuyona.
4.	Umthetho wesifundazwe ungacacisa indlela, kanye nebanga amathuluzi
	emithetho eshiwo kusigatshana sesi (3) okufanele -
	1.	yethulwe ngayo phambi kwesishayamthetho sesifundazwe; futhi
	1.	yamukelwe yisishayamthetho sesifundazwe.

### 141. Iziphakamiso zokungethembeki

1.	Uma isishayamthetho sesifundazwe, ngevoti elesekwe yiningi lamalungu
	aso, semukela isiphakamiso sokuthi uMkhandlu weziPhathimandla
	zesifundazwe ngaphandle kukaNdunankulu, awusathembekile
	kusishayamthetho, uNdunankulu kufanele awakhe kabusha uMkhandlu.
2.	Uma isishayamthetho sesifundazwe, ngevoti elesekwe yiningi lamalungu aso, semukela isiphakamiso sokuthi uNdunankulu akasethembekile kusona, uNdunankulu namanye amalungu oMkhandlu weziPhathimandla kufanele bashiye izikhundla.

## Imithethosisekelo Yezifundazwe

### 142. Ukwamukelwa kwemithethosisekelo yezifundazwe

1.	Isishayamthetho sesifundazwe singemukela umthethosisekelo
	wesifundazwe noma, lapho kungenzeka khona, sichibiyele
	umthethosisekelo waso, uma okungenani ababili kwabathathu bamalungu
	aso bevote beseka uMthethosivivinywa.

### 143. Okuqukethwe yimithethosisekelo yezifundazwe

1.	Umthethosisekelo wesifundazwe, noma isichibiyelo somthethosisekelo,
	akufanele kungahambisani nalo Mthethosisekelo, kodwa kungahlinzekela –
	1.	izinhlaka zesifundazwe zokushaya imithetho nezokuphatha
		nezinqubo ezehlukile kulezo ezihlinzekelwe kulesi Sahluko; noma
	1.	ubukhosi bendabuko, iqhaza labo, amagunya kanye nesimo sesikhundla
	senkosi yendabuko, lapho kusebenza khona.
2.	Imibandela efakwe kumthethosisekelo wesifundazwe noma izichibiyelo
	zomthethosisekelo ngokwendima (a) noma (b) yesigatshana soku-(1) –
	1.	kufanele ihambisane nesigaba soku 1 kanye neSahluko sesi 3;
		futhi
	1.	ayinakunikeza isifundazwe amandla noma imisebenzi ewela –
		1.	ngaphandle kwezinga lamandla esifundazwe ngokweSheduli yesi
			4 noma eyesi 5; noma
		1.	ngaphandle kwamandla nemisebenzi enikezwe isifundazwe
			ngezinye izigaba zoMthethosisekelo.

### 144. Ukuqinisekiswa kwemithethosisekelo wezifundazwe

1.	Uma isishayamthetho sesifundazwe sesamukele noma sichibiyela
	umthethosisekelo, uSomlomo wesishayamthetho kufanele ahambise umbhalo
	woMthethosisekelo noma wezichibiyelo zoMthethosisekelo eNkantolo
	yoMthethosisekelo ukuze uqinisekiswe.
2.	Akukho mbhalo womthethosisekelo wesifundazwe noma izichibiyelo
	zomthethosisekelo okuba ngumthetho ngaphambi kokuba iNkantolo
	yoMthethosisekelo iqinisekise –
	1.	ukuthi umbhalo wamukelwe ngokulandela isigaba se 142; kanye
	1.	nokuthi wonke umbhalo uhambisana nesigaba se 143.

### 145. Ukusayinwa, ukushicilelwa nokugcinwa ngokuphepha kwemithethosisekelo yezifundazwe

1.	UNdunankulu wesifundazwe kufanele avume futhi asayine umbhalo
	womthethosisekelo wesifundazwe noma ukuchibiyelwa komthethosisekelo
	oqinisekiswe yiNkantolo yoMthethosisekelo.
2.	 Umbhalo ovunyiwe wasayinwa nguNdunankulu kufanele ushicilelwe
	kuSomqulu kaHulumeni kazwelonke futhi uqala ukusebenza ngenkathi
	ushicilelwa noma ngosuku lwakamuva olunqunywe ngokwalowo mthethosisekelo noma ukuchibiyelwa kwawo.
3.	Umbhalo osayiniwe womthethosisekelo wesifundazwe noma wokuchibiyela
	umthethosisekelo ungubufakazi obuphelele bemibandela yawo futhi,
	emuva kokushicilelwa, kufanele unikezwe iNkantolo yoMthethosisekelo
	ukuba iwugcine ngokuphepha.

## Ukungqubuzana koMthetho

### 146. Ukungqubuzana phakathi komthetho kazwelonke nomthetho wesifundazwe

1.	Lesi sigaba sisebenza lapho kunokungqubuzana phakathi komthetho
	kazwelonke nowesifundazwe okungena emsebenzini owenziwayo osohlwini
	lweSheduli yesi 4.
2.	Umthetho kazwelonke osebenza ngendlela efanayo ezweni lonke ubusa
	ngaphezulu komthetho wesifundazwe uma noma yimiphi yemibandela
	elandelayo ihlangatsheziwe:
	1.	Umthetho kazwelonke uphathelene nodaba olungakwazi ukulawulwa ngomthetho owenziwe umthetho yizifundazwe ngazinye.
	1.	Umthetho kazwelonke ubheke udaba lokuthi, ukuze ludingidwe
	ngempumelelo, kufanele izinto zenziwe ngendlela efanayo ezweni
	lonke, futhi umthetho kazwelonke uhlinzekela ngendlela efanayo
	ngokuthi umise –
		1.	izinkambiso namazinga;
		1.	izinhlaka; noma
		1.	imigomo kazwelonke.
	1.	Umthetho kazwelonke udingelwa –
		1.	ukugcinwa kokuphepha kwezwe;
		1.	ukugcinwa kobumbano lwezomnotho;
		1.	ukuvikelwa kwezimakethe ezihlanganyelwe mayelana nokunyakaza
		kwempahla, izinsizo zomphakathi, izimali kanye namandla
		okusebenza;
		1.	ukukhuthaza izenzo zomnotho nangale kwemingcele yezifundazwe;
		1.	ukukhuthaza amathuba alinganayo kanye nokufinyeleleka okufanayo
		kuzinzizo zikahulumeni; noma
		1.	ukuvikeleka kwedawo okuphilwa kuyo.
3.	Umthetho kazwelonke ubusa ngaphezulu komthetho wesifundazwe uma
	umthetho kazwelonke uqondiswe ekunqandeni izenzo ezingafanele
	zesifundazwe –
	1.	ezingakhinyabeza umnotho, impilo noma izidingo zokuphepha
		zesinye isifundazwe noma zezwe lonke; noma
	1.	ezivimbezela ukwenziwa kwemigomo kazwelonke yomnotho.
4.	Lapho kukhona ukushayisana mayelana nokuthi ngabe umthetho
	kazwelonke uyadingeka yini ngokwenhloso ebekwe
	kusigatshana sesi-(2)(c) futhi nalokho kushayisana kuvela ngaphambi kwenkantolo ukuze kuxazululwe, inkantolo kufanele ibheke ngokufanele ukugunyazwa noma ukunqatshwa komthetho nguMkhandlu kaZwelonke weziFundazwe.
5.	Umthetho wesifundazwe ubusa umthetho kazwelonke uma isigatshana
	sesi (2) noma sesi (3) singasebenzi.
6.	Umthetho oshaywe ngokoMthetho wePhalamende noma uMthetho
	wesifundazwe ungabusa kuphela uma lowo mthetho wamukelwe nguMkhandlu
	kaZwelonke weziFundazwe.
7.	Uma uMkhandlu kaZwelonke weziFundazwe ungafinyeleli ekuthatheni
	isinqumo kungakapheli izinsuku ezingama 30 zokuhlangana kwawo
	kokuqala ngemuva kokuba umthetho wedluliselwe kuwona, lowo mthetho
	kufanele uthathwe ngokuthi ngazo zonke izinhloso
	wamukelwe uMkhandlu.
8.	Uma uMkhandlu kaZwelonke weziFundazwe ungawemukeli umthetho
	odluliselwe kuwona ngokwesigatshana sesi (6), kufanele, kungakapheli
	izinsuku ezingama 30 ngemuva kwesinqumo sawo, unikeze ngezizathu
	zokuthi kungani ungawemukeli lowo mthetho kuleso
	siphathimandla esiwudlulisile.

### 147. Okunye ukungqubuzana

1.	Uma kunokungqubuzana phakathi komthetho kazwelonke nemibandela
	yomthethosisekelo wesifundazwe mayelana –
	1.	nodaba oluthinta lo Mthethosisekelo ngqo oludinga noma
		oluhlongoza ukushaywa komthetho kazwelonke, umthetho kazwelonke uyabusa ngaphezu kwalowo mbandela womthethosisekelo wesifundazwe esithintekile;
	1.	nokungenelela komthetho kazwelonke ngokwesigaba sama 44(2), umthetho
	kazwelonke ubusa ngaphezu kombandela womthethosisekelo wesifundazwe;
	noma
	1.	nodaba oluphakathi kwemisebenzi esohlwini olukuSheduli yesi 4,
	isigaba se 146 sisebenza sengathi umbandela othintekile
	womthethosisekelo wesifundazwe ungumthetho wesifundazwe okubhekiswe kuwo kuleso sigaba.
2.	Umthetho kazwelonke okubhekiswe kuwo esigabeni sama 44(2) ubusa ngaphezu komthetho wesifundazwe mayelana nezindaba eziphakathi kwemisebenzi esohlwini olukuSheduli yesi 5.

### 148. Ukungqubuzana okungaxazululeki

1.	Uma ingxabano emayelana nokushayisana ingakwazi ukuxazululwa
	yinkantolo, umthetho kazwelonke ubusa ngaphezulu komthetho
	wesifundazwe noma komthethosisekelo wesifundazwe.

### 149. Isimo somthetho ongasebenzi ngaphezu komunye

1.	Isinqumo senkantolo sokuthi umthetho ubusa ngaphezulu komunye
	umthetho asiwuqedi lowo mthetho omunye, kodwa lowo mthetho omunye
	awube usasebenza ngesikhathi kusenokungqubuzana.

### 150. Ukuhunyushwa kokungqubuzana

1.	Uma kudingidwa ukungqubuzana okubonakala kukhona phakathi komthethto
	kazwelonke nowesifundazwe, noma phakathi komthetho kazwelonke
	nomthethosisekelo wesifundazwe, zonke izinkantolo kufanele ziqoke
	noma okuphi ukuhunyushwa komthetho okufanele noma komthethosisekelo
	okuvimbela ukungqubuzana, ngaphezu kokunye ukuhunyushwa
	okubangela ungquzulwano.
