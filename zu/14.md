---
stylesheet: screen.css
title: 14. Izimiso Ezixubile
published: true
layout: default
style: chapter
---

# Isahluko 14: Izimiso Ezixubile (231-243)

## Umthetho wamazwengamazwe

### 231. Izivumelwano zamazwe ngamazwe

1.	Ukuxoxisana nokusayinwa kwazo zonke izivumelwano zamazwe ngamazwe
    kungumsebenzi woMkhandlu Ophethe Kazwelonke.
2.	Isivumelwano samazwe ngamazwe sibophezela iRiphabhuliki kuphela
    ngemuva kokuthi samukelwe ngesinqumo esithathwe ndawo zombili
    yiPhalamende kanye noMkhandlu Wezifundazwe Kazwelonke, ngaphandle
    kwalapho kuyisivumelwano esiphawulwe esigatshaneni sesi-(3).
3.	Isivumelwano samazwe ngamazwe sohlobo oluphathelene nezobuciko
    obuthile, nezokuhambisa kahle imisebenzi noma ezokuphatha, noma
    isivumelwano esingadingi ukwemukelwa noma ukwesekwa, esenziwe
    nguMkhandlu Ophethe, sibophezela iRiphabhuliki ngaphandle
    kokwamukelwa yisiGungu Sikazwelonke noma uMkhandlu Wezifundazwe
    Kazwelonke, kodwa kufanele sethulwe phambi kwePhalamende kanye
    noMkhandlu kungakedluli ngesikhathi esifanele.
4.	Noma yisiphi isivumelwano samazwe ngamazwe siba ngumthetho
    kuRiphabhuliki uma senziwe umthetho ngokushaywa komthetho
    kazwelonke; kodwa isimiso sesivumelwano esizisebenzayo ngokwaso esamukelwe yiPhalamende singumthetho eRiphabhuliki ngaphandle kwalapho siphambene noMthethosisekelo noma uMthetho Wephalamende.
5.	IRiphabhuliki iboshezelwa yizivumelwano zamazwe ngamazwe
    ezazibophelela iRiphabhuliki ngesikhathi uMthethosisekelo
    uqala ukusebenza.

### 232. Umthetho wamazwe ngamazwe osuyisiko

Umthetho wamazwe ngamazwe osuyisiko ungumthetho kuRiphabhuliki ngaphandle kwalapho ungahambisani noMthethosisekelo noma uMthetho Wephalamende.

### 233. Ukusetshenziswa komthetho wamazwe ngamazwe

Uma kuhunyushwa noma yimuphi umthetho, yonke inkantolo kufanele ikhethe noma yikuphi ukuhunyushwa komthetho okuhambisana nomthetho wamazwe ngamazwe kunokunye ukuhunyushwa okungahambisani nomthetho wamazwe ngamazwe.

## Ezinye izindaba

### 234. Imiqulu yamaLungelo

Ukuze kujuliswe isiko lenqubo yentando yeningi elimiswe nguMthethosisekelo, iPhalamende lingamukela imiQulu Yamalungelo ehambisana nemibandela yoMthethosisekelo.

### 235. Ukuzimela

ILungelo labantu baseNingizimu Afrika beboke lokuba bazimele, njengoba kukhonjisiwe kulo Mthethosisekelo, alikuvimbeli, ohlakeni lwaleli lungelo, ukwemukelwa komqondo welungelo lokuzimela kwanoma yimuphi umphakathi ohlanganyele amasiko nolimi olufanayo, endaweni ethile yeRiphabhuliki noma yingayiphi enye indlela, ebekwe ngumthetho kazwelonke.

### 236. Ukwesekwa ngezimali kwamaqembu ezombusazwe

Ukuthuthukisa inqubo yentando yeningi yamaqembu ahlukahlukene, imithetho kazwelonke kufanele ihlinzekele ukwesekwa ngezimali kwamaqembu ezombusazwe abamba iqhaza kuzishayamthetho zikazwelonke nezesifundazwe ngokulingana nangokufaneleka kwawo ngokwamanani.

### 237. Ukwenziwa kwemisebenzi ngokukhuthala

Zonke izibopho zoMthethosisekelo kufanele zenziwe ngokukhuthala nangokungachithi sikhathi.

### 238. Ukwenzelwa imisebenzi nokwedluliswa kwamandla okwenza imisebenzi

1.	Ingxenye kahulumeni ephethe kunoma yimuphi umkhakha kahulumeni –
	1.	ingedlulisela noma yimaphi amandla noma umsebenzi okumele
        usetshenzwe noma wenziwe ngokomthetho kunoma iyiphi enye
        ingxenye kahulumeni ephethe, inqobo nje uma ukwedluliselwa
        kwamandla nemisebenzi kuhambisana nomthetho ngokokusetshenziswa
        kwamandla noma ukwenziwa komsebenzi; noma
	1.	ingasebenzisa noma yimaphi amandla noma yenze noma iyiphi
        imisebenzi iyenzela noma iyiphi enye ingxenye kahulumeni ephethe
        ngokuthi isebenze ukwenzela abanye umsebenzi noma
        yedluliselwe umsebenzi.

### 239. Izincazelo

1.	KuMthethosisekelo, ngaphandle kwalapho isimo sikhombisa okwehlukile - 

	"umthetho kazwelonke” umbandakanya –

	1.	umthetho ongaphansi komunye owenziwe ngokoMthetho Wephalamende; kanye
	1.	nomthetho owawusetshenziswa ngesikhathi uMthethosisekelo uqala ukusebenza futhi olawulwa nguhulumeni kazwelonke; 

	“ingxenye yombuso” isho –

	1.	noma yimuphi umnyango wombuso noma wokuphatha emkhakheni kahulumeni kazwelonke, wesifundazwe noma kahulumeni wasekhaya; noma
	1.	noma yisiphi esinye isikhungo sokusebenza noma inhlangano –
		1.	esebenzisa amandla noma eyenza umsebenzi ngokoMthethosisekelo
        noma umthethosisekelo wesifundazwe; noma
		1.	esebenzisa amandla okusebenza emphakathini noma eyenza umsebenzi
        womphakathi ngokwanoma yimuphi umthetho, kodwa ayifaki inkantolo
        noma isikhulu sezomthetho; 

	“umthetho wesifundazwe” umbandakanya –

	1.	umthetho ongaphansi komunye owenziwe ngokomthetho wesifundazwe;
    kanye
	1.	nomthetho owawusetshenziswa ngesikhathi uMthethosisekelo uqala
    ukusebenza futhi owawulawulwa nguhulumeni wesifundazwe.

### 240. Ukungahambisani emibhalweni eyahlukene

Uma kukhona ukungahambisani phakathi kwemibhalo eyahlukahlukene     yoMthethosisekelo, umbhalo wesiNgisi yiwona osebenzayo.

### 241. Amalungiselelo esikhashana

ISheduli yesi-6 isebenza okuguqukeni kwaloluhlelo lomthethosisekelo omusha osungulwe yilo Mthethosisekelo, kanye nakunoma yiluphi udaba olungavela mayelana naleyo nguquko.

### 242. Ukupheliswa kwemithetho

Imithetho ephawulwe kuSheduli yesi 7 iphelisiwe, ngokulandelwa kwesigaba sama 243 kanye noSheduli yesi 6.

### 243. Isihloko esifushane kanye nokuqala ukusebenza

1.	Lo Mthetho ubizwa ngokuthi uMthethosisekelo WeRiphabhuliki
    YaseNingizimu Afrika, we 1996, futhi uqala ukusebenza masishane
    ngokusemandleni ngosuku olubekwe nguMongameli ngokwesimemezelo,
    olungenakuba usuku olungemuva komhla zi 1 Julayi 1997.
2.	UMongameli angabeka izinsuku ezahlukene ngaphambi kosuku olushiwo
    esigatshaneni soku (1), mayelana nokuhlinzekela okwehlukene
    kwezimiso zoMthethosisekelo.
3.	Ngaphandle kwalapho kuhloswe ukuthi kwehluke, ukuphawula ngesimiso
    soMthethosisekelo esikhathini uMthethosisekelo oqale ukusebenza
    ngaso kufanele kuthathwe njengokubhekisa esikhathini leso simiso
    esaqala ukusebenza ngaso.
4.	Uma noma yisiphi isimiso esithile soMthethosisekelo sibekelwe usuku
    olwehlukile ngokwesigatshana sesi (2), noma yisiphi isimiso
    esihambelana nesoMthethosisekelo WaseNingizimu Afrika we 1993
    (uMthetho wama-200 we 1993), ophawulwe esimemezelweni uyapheliswa
    ukusuka ngosuku olufanayo.
5.	Isigaba sama 213, sama 214, sama 215, sama 216, sama-218, sama 226,
    sama 227, sama 228, sama 229 nesama 230 zizoqala ukusetshenziswa
    mhla zi 1 Januwari 1998, kodwa lokhu akushiyi ngaphandle ukumiswa
    ngokwalo Mthethosisekelo komthetho ocatshangwa kunoma yiziphi lezi
    zimiso ngaphambi kwalolo suku. Kuze kube yilolo suku noma yiziphi izimiso ezihambisanayo nezenzeka ngenxa yokuthile zoMthethosisekelo WeRephabliki YaseNingizimu Afrika, we 1993, ziyaqhubeka nokusebenza.
