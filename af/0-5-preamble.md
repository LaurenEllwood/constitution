---
title: Aanhef
---

# Aanhef

Ons, die mense van Suid-Afrika,

Erken die ongeregtighede van ons verlede;

Huldig diegene wat vir geregtigheid en vryheid in ons land gely het;

Respekteer diegene wat hul beywer het om ons land op te bou en te ontwikkel; en

Glo dat Suid-Afrika behoort aan almal wat daarin woon, verenig in ons verskeidenheid.

Daarom neem ons, deur ons vryverkose verteenwoordigers, hierdie Grondwet aan as die hoogste reg van die Republiek ten einde –

*	Die verdeeldheid van die verlede te heel en ŉ samelewing gegrond op demokratiese waardes, maatskaplike geregtigheid en basiese menseregte te skep;
*	Die grondslag te lê vir ŉ demokratiese en oop samelewing waarin regering gegrondves is op die wil van die bevolking en elke burger gelyk deur die reg beskerm word;
*	Die lewensgehalte van alle burgers te verhoog en die potensiaal van elke mens te ontsluit; en
*	ŉ Verenigde en demokratiese Suid-Afrika te bou wat sy regmatige plek as ŉ soewereine staat in die gemeenskap van nasies kan inneem.

Mag God ons mense beskerm.\\
Nkosi Sikelel’ iAfrika.\\
Morena boloka setjhaba sa heso.\\
God seën Suid-Afrika.\\
God bless South Africa.\\
Mudzimu fhatutshedza Afurika.\\
Hosi katekisa Afrika.