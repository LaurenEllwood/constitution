---
stylesheet: screen.css
title: 1. Mbetshelo dza u Thoma
published: true
layout: default
style: chapter
---

# Ndima ya 1: Mbetshelo dza u Thoma (khethekanyo dza 1-6)

## 1. Riphabuḽiki ya Afrika Tshipembe

1.	Riphabuḽiki ya Afrika Tshipembe ndi shango ḽithihi, ḽo ḓiimisaho nga    ḽoṱhe, ḽa demokirasi ḽo thomiwaho nga ndayo dzi tevhelaho—
	1.	Tshirunzi tsha vhuthu, u swikelelwa ha ndinganelo na u khwinisa pfanelo dza vhuthu na mbofholowo.
	1.	Hu si na tshikhetho nga murafho na mbeu.
	1.	Vhuhulwane ha ndayotewa na u vhusa ha mulayo.
	1.	Pfanelo dza u khetha dza vhaaluwa dzi fanaho, mutevhe wa vhakhethi wa lushaka u fanaho, khetho dza misi yoṱhe na sisiṱeme ya muvhuso wa demokirasi wa madzangano manzhi, u itela vhuḓifhinduleli, u kona u fhindula na u vha khagala.

## 2. Vhuhulwane ha Ndayotewa

Ino Ndayotewa ndi mulayo muhulwanesa wa Riphabuḽiki; mulayo kana vhuḓifari vhu sa tshimbilelani na ndayotewa a ho ngo tendelwa, nahone khombetshedzo/mbofho i vhewaho nga ndayotewa i fanela u tevhedzwa.

## 3. Vhudzulapo

1.	Vhudzulapo Afrika Tshipembe vhu a fana.
2.	Vhadzulapo vhoṱhe vha—
	1.	na pfanelo, vhuṱalu na mbuelo dza vhudzulapo dzi linganaho; vha dovha hafhu
	1.	vha lingana kha mishumo na vhuḓifhinduleli ha vhudzulapo.
3.	Mulayo wa lushaka u fanela u ita mbetshelo ya u kona u wana, u dzhielwa na u vhuedzedzwa ha vhudzulapo.

## 4. Luimbo lwa lushaka

Luimbo lwa lushaka lwa Riphabuḽiki tsheo ya hone i dzhiiwa nga Phresidennde nga kha nḓivhadzo.

## 5. Fuḽaga ya lushaka

Fuḽaga ya lushaka ya Riphabuḽiki mivhala yayo ndi mutswu, musuku, mudala, mutshena, mutswuku na lutombo, sa zwe zwa ṱalutshedzwa na u talatadziwa kha sheduḽu ya 1.

## 6. Nyambo

1.	Nyambo dza tshiofisi dza Riphabuḽiki ndi Sepedi, Sesotho, Setswana, siSwati, Tshivenda, Xitsonga, Afrikaans, English, isiNdebele, isiXhosa na isiZulu.
2.	Hu tshi khou dzhielwa nṱha ḓivhazwakale ya u sa shumiseswa ha nyambo dza vhathu vhashu na vhuimo ha nyambo dza fhano hayani, muvhuso u fanela u dzhia maga o teaho u itela u alusa vhuimo na u khwinisa u shumiswa ha hedzi nyambo.
3.	
	1.	Muvhuso wa lushaka na mivhuso ya mavundu i nga shumisa luambo luṅwe na luṅwe u itela ndivho dza muvhuso, hu tshi dzhielwa nṱha u shumiswa, khonadzeo, tshinyalelo/mbadelo, nyimele dza dzingu na ndinganelo ya    ṱhoḓea na zwi funeswaho nga tshitshavha tshoṱhe nga u angaredza kana kha vundu ḽi kwameaho; fhedzi muvhuso na muvhuso wa vundu u fanela u shumisa nyambo mbili dza tshiofisi musi dzo ṱukufhalesa.
	1.	Mimasipala i fanela u dzhiela nṱha u shumiswa ha nyambo na zwine zwafuneswa nga vhadzulapo.
4.	Muvhuso wa lushaka na mivhuso ya mavundu, i tshi khou shumisa mulayosikwa na maṅwe maga, i fanela u langula na lavhelesa u shumiswa ha nyambo dza tshiofisi. Hu si na u pfuka mbetshelo dza khethekanyo ṱhukhu ya (2), nyambo dzoṱhe dzi fanela u lingana nahone dzi farwe u lingana.
5.	Bodonyangaredzi ya Nyambo ya Afrika Tshipembe yo thomiwaho nga mulayosiṅwa wa lushaka i fanela u—
	1.	alusa, na u ita nyimele ya u bveledzisa na u shumiswa ha–
		1.	nyambo dzoṱhe;
		1.	nyambo dza Khoi, Nama na San; na
		1.	luambo lwa zwiga; na
	1.	alusa na u vhona uri hu ṱhonifhiwe—
		1.	nyambo dzoṱhe dzi shumiswaho nga zwitshavha zwa Afrika Tshipembe, hu tshi katelwa nyambo dza German, Greek, Gujarati, Hindi, Portuguese, Tamil, Telegu na Urdu; na
		1.	Arabic, Hebrew, Sanskrit na dziṅwe nyambo dzi shumiswaho kha vhurereli ha Afrika Tshipembe.
