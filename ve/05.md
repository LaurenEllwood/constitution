---
title: 5. Phresidennde na Khorotshitumbe ya Lushaka
---

# Ndima ya 5: Phresidennde na Khorotshitumbe ya Lushaka (83-102)

## 83. Phresidennde

1.	Phresidennde—
	1.	ndi Ṱhoho ya Muvhuso na ṱhoho ya Khorotshitumbe ya lushaka;
	1.	u tea u tevhela, u tsireledza na u ṱhonifha Ndayotewa sa wone mulayo muhulwane wa Riphabuḽiki; na
	1.	u ḓo ṱuṱuwedza vhuthihi ha lushaka na zwoṱhe zwine zwa bveledzisa Riphabuḽiki phanḓa.

## 84. Maanḓa na mishumo ya phresidennde

1.	Phresidennde u na maanḓa o hweswaho nga Ndayotewa na mulayo, hu tshi katelwa iyo ine ya ṱoḓea u ita mishumo ya Ṱhoho ya Muvhuso na ya ṱhoho ya khorotshitumbe ya lushaka.
2.	Phresidennde u na vhuḓifhinduleli ha—
	1.	u ṋea thendelo na u saina Milayotibe;
	1.	u humisela Mulayotibe murahu kha Buthano ḽa Lushaka uri u sedzuluswe hafhu malugana na u anana hawo na Ndayotewa;
	1.	u fhirisela Mulayotibe kha Khothe ya Ndayotewa u itela tsheo yawo malugana na u anana ha Mulayotibe na Ndayotewa;
	1.	u vhidza muṱangano u songo ḓoweleaho wa Buthano ḽa Lushaka, Khoro ya Lushaka ya Mavunḓu, kana wa Phalamennde u itela u shumana na mafhungo o khetheaho kana a tshipentshela;
	1.	u ita mbetshelo dzine Ndayotewa kana mulayo zwa ṱoḓa uri zwi itwe nga Phresidennde, fhedzi a sa zwi iti sa ṱhoho ya Khorotshitumbe ya Lushaka;
	1.	u vhea kana u thola khomishini dza ṱhoḓisiso,
	1.	u vhidza referandamu dza lushaka hu tshi tevhedzwa Mulayo wa Phalamennde;
	1.	u ṱanganedza vhaimeleli vha zwa vhudipulomati na vhaimeleli vha Khontsula vha mashango a nnḓa;
	1.	u vhea vhaambasada, Vhaambasada vhahulwane, vhaimeleli vha zwa vhudipulomati na Khontsula;
	1.	u hangwela vho tshinyaho na u fhungudza ndaṱiso dziṅwe na dziṅwe, zwigwevho kana u dzhielwa zwo itiswa nga vhukhakhi, na
	1.	u ṋea vhathu zwiimo zwa khuliso.

	> [Zwine zwa tea u dzhielwa nṱha nga u angaredza: ṱhompho dza vhahulisei dzo dzheniswaho kha Gazete ya Muvhuso 24155 ya ḽa 6 Nyendavhusiku, 2002 na Gazete ya Muvhuso ya 25213 ya ḽa Fulwana 2003.]
	{:.note}

## 85. Maanḓalanga a khorotshitumbe ya Riphabuḽiki

1.	Maanḓalanga a Khorotshitumbe ya Riphabuḽiki o vhewa kha Phresidennde.
2.	Phresidennde khathihi na miṅwe Miraḓo ya Khabinethe vha shumisa maanḓalanga a khorotshitumbe nga—
	1.	u shumisa mulayo wa lushaka, nga nnḓa ha musi Ndayotewa kana Mulayo wa Phalamennde u tshi bula zwiṅwe-vho;
	1.	u bveledza na u shumisa mbekanyamaitele ya lushaka;
	1.	u tshimbidza mishumo ya mihasho ya muvhuso na ndaulo;
	1.	u lugisela na u thoma mulayo; na
	1.	u shuma mishumo miṅwe na miṅwe ya khorotshitumbe yo ṋetshedzwaho kha Ndayotewa kana mulayo wa lushaka.

## 86. U khethiwa ha phresidennde

1.	Kha muṱangano waḽo wa u thoma musi ḽi tshi khethiwa, na tshifhinga tshoṱhe musi zwi tshi ṱoḓea uri hu ḓadziwe
tshikhala, Buthano ḽa Lushaka ḽi tea u khetha mufumakadzi kana munna u bva kha miraḓo yaḽo uri a vhe Phresidennde.
2.	Phresidennde wa Khothe ya zwa Ndayotewa u tea u ranga phanḓa khetho dza Phresidennde, kana a rumela muṅwe Muhaṱuli uri a ite uyo mushumo. Maitele o bulwaho kha Tshipiḓa tsha A tsha Sheduḽu ya 3 a ḓo shuma kha u khethiwa ha Phresidennde.

	> [Khethekanyo ṱhukhu ya. (2) yo imelwa nga khethekanyo ya. 6 ya Mulayo wa Khwiniso ya Vhurathi ya Ndayotewa wa wa 2001.]
	{:.note}

3.	Khetho dza u ḓadza tshikhala ofisini ya Phresidennde dzi tea u farwa nga tshifhinga na ḓuvha ḽo tiwaho nga Phresidennde wa Khothe ya zwa Ndayotewa, fhedzi hu saathu u fhela maḓuvha a 30 u bva nga ḓuvha ḽe tshikhala itsho tsha ṱutshelwa.

	> [Khethekanyo ṱhukhu ya. (3) yo imelwa nga khethekanyo ya. 6 ya Mulayo wa Khwiniso ya Vhurathi ya Ndayotewa wa 2001.]
	{:.note}

## 87. U thomiwa ha mushumo nga phresidennde

Musi muthu o khethiwa sa Phresidennde, u ḓo guma u vha muraḓo wa Buthano ḽa Lushaka, nahone hu saathu u fhela maḓuvha maṱanu, u tea u thoma mushumo nga u ana kana u khwaṱhisedza u fulufhedzea kha Riphabuḽiki na u tevhela Ndayotewa, u ya nga ha Sheduḽu ya 2.

## 88. Tshifhinga tsha phresidennde tsha u shuma ofisini

1.	Tshifhinga tsha Phresidennde tsha u shuma ofisini tshi thoma musi a tshi thoma u shuma, tsha fhela musi a tshi ṱutshela tshikhala kana musi muṅwe muthu o khethiwaho sa Phresidennde a tevhelaho a tshi thoma u shuma.
2.	A hu na muthu ane a ḓo shuma sa Phresidennde zwifhinga zwi fhiraho zwivhili, fhedzi, musi muthu a tshi khethiwa uri a ḓadze tshikhala tshi si na muthu ofisini ya Phresidennde, tshifhinga tsha vhukati ha u khethiwa uho u ya kha khetho dzi tevhelaho a tshi dzhiiwi sa tshifhinga tsha ofisi.

## 89. U bviswa ha phresidennde

1.	Buthano ḽa Lushaka, nga ḽikumedzwa ḽa tshivhalo tshi linganaho kana u fhira mbili tshararu tsha miraḓo yaḽo, ḽi nga bvisa Phresidennde ofisini yawe nga nṱhani ha—
	1.	u thithiswa zwihulwane ha Ndayotewa kana mulayo;
	1.	u sa ḓifara zwavhuḓi ho kalulaho; kana
	1.	u sa kona u ita mishumo ya ofisi yawe.
2.	Muthu muṅwe na muṅwe o bvisiwaho ofisini ya Phresidennde malugana na khethekanyo ṱhukhu ya (1) (a) kana (b) a nga si wane mbuelo iṅwe na iṅwe ya yeneyo ofisi, nahone a nga si shume kha poso ya muvhuso.

## 90. Mufarela-phresidennde

1.	Musi Phresidennde a nnḓa ha Riphabuḽiki kana a sa koni u ita mishumo ya ofisi ya Phresidennde, kana musi ofisi ya
Phresidennde i si na muthu, mufari wa ofisi u ya nga mutevhe u re afho fhasi u ḓo imela Phresidennde—
	1.	Muthusa-Phresidennde;
	1.	Minisṱa o nangiwaho nga Phresidennde.
	1.	Minisṱa o nangiwaho nga miṅwe miraḓo ya Khabinethe.
	1.	Mulangadzulo, u swikela Buthano ḽa Lushaka ḽi tshi nanga muṅwe wa miraḓo yaḽo.
2.	Mufarela-Phresidennde u na vhuḓifhinduleli, maanḓa na mishumo ya Phresidennde.
3.	Musi a saathu u dzhia vhuḓifhinduleli, maanḓa na mishumo ya Phresidennde, Mufarela-Phresidennde u tea u ana kana u khwaṱhisedza u fulufhedzea hawe kha Riphabuḽiki na u tevhela Ndayotewa, u ya nga ha Sheduḽu ya 2.
4.	Muthu ane musi a tshi khou shuma sa Mufarela-Phresidennde a vha o no ana kana u khwaṱhisedza u fhulufhedzea kha Riphabuḽiki ha ngo fanela u dovha a ana na u khwaṱhisedza musi a tshi khou dovha u shuma sa Mufarela-Muphresidennde lwa tshifhinga tshine tsha ḓo fhela musi muthu ane a khou khethiwa saPhresidennde a tshi thoma u shuma.

	> [Khethekanyo ṱhukhu ya. (4) yo engedzwa nga khethekanyo ya. 1 ya Mulayo wa Khwiniso ya u Thoma ya Ndayotewa wa 1997.]
	{:.note}

## 91. Khabinethe

1.	Khabinethe yo vhumbiwa nga Phresidennde, sa ṱhoho ya Khabinethe, Muthusa-Phresidennde na Dziminisṱa.
2.	Phresidennde u thola Muthusa-Phresidennde na Dziminisṱa, u vha fha maanḓa na mishumo nahone a nga kha ḓi vha pandela.
3.	Phresidennde u thola—
	1.	Muthusa-Phresidennde u bva kha miraḓo ya Buthano ḽa Lushaka;
	1.	a nga nanga tshivhalo tshiṅwe na tshiṅwe tsha Dziminisṱa u bva kha miraḓo ya Buthano ḽa Lushaka; na
	1.	a nga si kone u nanga Dziminisṱa dzi fhiraho mbili u bva nnḓa ha Buthano.
4.	Phresidennde u fanela u thola muraḓo wa Khabinethe uri a vhe murangaphanḓa wa mishumo ya muvhuso kha Buthano ḽa Lushaka.
5.	Muthusa-Phresidennde u fanela u thusa Phresidennde kha u ita mishumo ya muvhuso.

## 92. Vhuḓifhinduleli

1.	Vhathusa-Phresidennde na Dziminisṱa vha na vhuḓifhinduleli kha maanḓa na mishumo ya khorotshitumbe ye vha ṋewa nga Phresidennde.
2.	Miraḓo ya Khabinethe vho ṱangana kana nga muthihi nga muthihi vha na vhuḓifhinduleli kha Phalamennde kha u shumisa maanḓa na u ita mishumo yavho.
3.	Miraḓo ya Khabinethe I tea—
	1.	u shuma I tshi tevhedza Ndayotewa; na
	1.	u ṋea Phalamennde mivhigo yo fhelelaho nahone ya misi malugana na mafhungo a re fhasi ha ndaulo yayo.

## 93. Vhathusa-Dziminisṱa

1.	Phresidennde a nga—
	1.	thola tshivhalo tshiṅwe na tshiṅwe tsha Vhathusa-Dziminisṱa u bva kha miraḓo ya Buthano ḽa Lushaka; na
	1.	si thole Vhathusa-Dziminisṱa vhane vha fhira vhavhili vhane vha sa bve kha Buthano, uri vha thuse miraḓo ya Khabinethe, nahone a nga kha ḓi vha pandela.
2.	Vhathusa-Dziminisṱa vho tholiwaho hu tshi tevhedzwa khethekanyo ṱhukhu ya (1) (b) vha na vhuḓifhinduleli kha Phalamennde kha u ita mishumo yavho na u shumisa maanḓa avho.

	> [Khethekanyo ya. 93 yo imelwa nga khethekanyo ya. 7 ya Mulayo wa Khwiniso ya Vhurathi ya Ndayotewa wa 2001.]
	{:.note}

## 94. U bvela phanḓa ha khabinethe nga murahu ha khetho

Musi khetho dza Buthano ḽa Lushaka dzi tshi fariwa, Khabinethe, Muthusa-Phresidennde, Dziminisṱa na Vhathusa-Dziminisṱa vhaṅwe na vhaṅwe vha ḓo ita mushumo u swikela musi muthu o khethiwaho sa Phresidennde nga Buthano ḽi tevhelaho a tshi thoma u shuma ofisini yawe.

## 95. Muano kana khwaṱhisedzo

Phanḓa ha musi Dziminisṱa na Vhathusa-Dziminisṱa vha saathu u thoma u ita mishumo yavho, vha tea u ana kana u khwaṱhisedza u fulufhedzea kha Riphabuḽiki na u ḓo tevhela Ndayotewa, u ya nga ha Sheduḽu ya 2.

## 96. Vhuḓifari ha miraḓo ya khabinethe na Vhathusa-Dziminisṱa

1.	Miraḓo ya Khabinethe na Vhathusa-Dziminisṱa vha tea u shuma u ya nga ha maitele a Vhuḓifari o tiwaho nga mulayo wa lushaka.
2.	Miraḓo ya Khabinethe na Vhathusa-Dziminisṱa a vho ngo tendelwa u—
	1.	ita miṅwe mishumo I badelaho;
	1.	shuma nga nḓila iṅwe na iṅwe ine ya si yelane na mushumo wa ofisini dzavho, khathihi na u ḓidzhenisa kha nyimele iṅwe na iṅwe ine ya nga vha dzhenisa khomboni ya phambano vhukati ha mishumo yavho ya tshiofisi na madzangalelo avho vhone vhaṋe; kana
	1.	shumisa tshiimo tshavho kana mafhungo maṅwe na maṅwe e vha ṋewa kha u ḓipfumisa kana u vhuedza muṅwe muthu zwi si ho mulayoni.

## 97. U fhiriswa ha mishumo

1.	Phresidennde, nga mulevho, a nga fhirisela kha muraḓo wa Khabinethe—
	1.	ndaulo ya mulayo muṅwe na muṅwe zwo ṋewaho muṅwe muraḓo; kana
	1.	maanḓa kana mushumo wo ṋewaho nga mulayo kha muṅwe muraḓo.

## 98. U ṋewa ha maanḓa na mishumo zwa tshifhinganyana

Phresidennde a nga ṋea maanḓa kana mushumo wa muṅwe muraḓo a siho ofisini yawe kana a sa koni u shumisa maanḓa eneo kana u ita mushumo wonoyo, kha muṅwe muraḓo wa Khabinethe.

## 99. U kumedzwa mishumo

1.	Muraḓo wa Khabinethe a nga ṋea maanḓa maṅwe na maṅwe ane a tea u shumiswa kana mushumo muṅwe na muṅwe une wa tea u itwa hu tshi tevhedzwa Mulayo wa Phalamennde kha muraḓo wa Khorotshitumbe ya vunḓu kana khoro ya Masipala. Mushumo—
	1.	u tea u itwa hu tshi tevhedzwa thendelano vhukati ha muraḓo wa Khabinethe na wa Khorotshitumbe kana Khoro ya Masipala;
	1.	u tea u yelana na Mulayo wa Phalamennde une ngawo mishumo iyo ya tea u itwa na maanḓa a tea u shumiswa; na u
	1.	thoma u itwa musi ho ḓivhadzwa kana u itwa mulevho nga Phresidennde.

## 100. U lavheleswa ha ndaulo ya vunḓu nga muvhuso wa lushaka

> [Ṱhoho yo khwiniswa nga khethekanyo ya. 2(a) ya Mulayo wa Khwiniso ya Ndayotewa ya Vhufuminthihi wa 2003.]
{:.note}

1.	Musi vunḓu ḽi sa koni kana ḽi tshi kundelwa u ita mishumo yaḽo ya khorotshitumbe, hu tshi tevhedzwa mulayo kana Ndayotewa, Khorotshitumbe ya Lushaka I nga dzhenelela nga u dzhia vhukando ho teaho u vhona uri mishumo I shumiwe, zwi tshi katela—
	1.	u bvisa ndaela kha Khorotshitumbe ya Vunḓu I ṱalutshedzaho uri u kundelwa ho vha hu ngafhani malugana na u sa kona u ita mishumo iyo, na u bula vhukando vhufhio kana vhufhio vhu teaho u dzhiwa uri hu kone u itwa mushumo; na
	1.	u thoma u vha na vhuḓifhinduleli kha zwi livhanaho na mushumo uyo kha iḽo vunḓu u swika hune zwa vha zwo tea—
		1.	u itela uri hu vhe na maimo a lushaka o teaho kana u swikelela maimo a fhasi a u ṋetshedza tshumelo;
		1.	u itela uri hu vhe na vhuthihi ha zwa ikonomi;
		1.	u itela uri hu vhe na tsireledzo ya lushaka; kana
		1.	u thivhela iḽo vunḓu kha u dzhia ḽiga ḽi songo teaho ḽine ḽa nga vhaisa madzangalelo a ḽiṅwe vunḓu kana shango ḽoṱhe.

	> [Khethekanyo ṱhukhu ya. (1) yo imelwa nga khethekanyo ya. 2 (b) ya Mulayo wa Khwiniso wa Vhufuminthihi wa Ndayotewa wa 2003.]
	{:.note}

2.	Arali khorotshitumbe ya lushaka ya dzhenelela kha vunḓu hu tshi tevhedzwa khethekanyo ṱhukhu ya (1)(b)—
	1.	I tea u ṋetshedza nḓivhadzo yo tou ṅwaliwaho ya u dzhenelela kha Khoro ya lushaka ya Mavunḓu hu saathu fhela maḓuvha a 14 u bva musi u dzhenelela ho thoma;
	1.	u dzhenelela hu tea u fheliswa arali Khoro I sa ṱanganedzi u dzhenelela hu saathu fhela maḓuvha a 180 nga murahu ha u dzhenelela kana mafheloni a tshifhinga tsha tshenetsho ya vha I songo ṱanganedza u dzhenelela; na uri
	1.	Khoro I tea u sedzulusa u dzhenelela misi yoṱhe musi u dzhenelela hu tshi khou bvela phanḓa na u ita themendelo dzo teaho kha khorotshitumbe ya lushaka.

	> [Khethekanyo ṱhukhu ya (2) yo imelwa nga khethekanyo ya. 2 (c) ya Mulayo wa Khwiniso ya Vhufuminthihi ya Ndayotewa wa 2003.]
	{:.note}

3.	Mulayo wa lushaka u nga laula maitele o thomiwaho kha ino khethekanyo.

	> [Khethekanyo ya. 100 yo khwiniswa nga khethekanyo ya. 2 (a) ya Mulayo wa Khwiniso ya Ndayotewa wa Vhufuminthihi wa 2003.]
	{:.note}

## 101. Tsheo dza khorotshitumbe

1.	Tsheo ya Phresidennde I tea u vha yo tou ṅwaliwa arali—
	1.	yo dzhiwa hu tshi tevhedzwa mulayo; kana
	1.	i na mvelelo dza mulayo.
2.	Tsheo yo tou ṅwalwaho ya Phresidennde I tea u sainiwa hafhu nga muṅwe muraḓo wa Khabinethe arali tsheo iyo I tshi kwama mushumo wo    ṋewaho uyo muraḓo wa Khabinethe.
3.	Milevho, milayo na zwiṅwe zwishumiswa zwi welaho fhasi ha mulayo zwi fanela u swikelelea nga vhathu.
4.	Mulayo wa Lushaka u nga sumbedzisa nḓila ine, nahone u swika hune, zwishumiswa zwo bulwaho kha khethekanyo ṱhukhu ya (3) zwa tea u—
	1.	ambiwa ngazwo Phalamenndeni; na u
	1.	ṱanganedzwa nga Phalamennde.

## 102. Madzinginywa a u sa vha na fhulufhelo

1.	Arali Buthano ḽa Lushaka, nga vouthu ya vhunzhi ha miraḓo yaḽo I tshi ṋea ḽidzinginywa ḽa u sa vha na fulufhelo kha Khabinethe, zwi sa kateli Phresidennde, Phresidennde u tea u dzudzanyulula Khabinethe.
2.	Arali Buthano ḽa Lushaka, nga vouthu ya vhunzhi ha miraḓo yalo, I tshi ṋea ḽidzinginywa ḽa u sa vha na fhulufhelo kha Phresidennde, Phresidennde na miṅwe miraḓo ya Khabinethe na Vhathusa-Dziminisṱa vhaṅwe na vhaṅwe vha tea u ḓirula mushumo.