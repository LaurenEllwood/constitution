---
title: Ṱhumetshedzo ya B. Muvhuso wa Vhuthihi ha Lushaka&#58; Sia la Lushaka
---

# Ṱhumetshedzo ya B: Muvhuso wa Vhuthihi ha Lushaka: Sia la Lushaka

1.	Khethekanyo ya 84 ya Ndayotewa ntswa i lavhelelwa u vha na iṅwe khethekanyo ṱhukhu i tevhelaho:

	> 3.	Phresidennde u fanela u kwamana na Vhathusa-Phresidennde—
	>	1.	kha mveledziso na tshumiso ya mbekanyamaitele dza muvhuso wa lushaka;
	>	1.	kha mafhungo oṱhe a yelanaho na ndangulo ya Khabinethe na nga u ita mushumo wa Khabinethe;
	>	1.	kha u ṋetshedza Vhathusa-Phresidennde mishumo;
	>	1.	phanḓa ha musi a tshi ita u thola hufhio kana hufhio fhasi ha Ndayotewa kana mulayo ufhio na ufhio zwi tshi katela na u tholwa ha vhaambasada kana vhaṅwe vhaimeleli vha zwa vhudipulomati;
	>	1.	phanḓa ha musi a tshi thola khomishini ya ṱhoḓisiso;
	>	1.	phanḓa ha musi a tshi vhidza referandamu; na
	>	1.	phanḓa ha musi a tshi hangwela kana u vhofholola vhatshinyi.
	> {:start="3"}

2.	Khethekanyo ya 89 ya Ndayotewa ntswa i lavhelelwa u vha na iṅwe khethekanyo ṱhukhu i tevhelaho:

	> 3.	Khethekanyo ṱhukhu ya (1) na (2) dzi shuma na kha Muthusa-Phresidennde.
	> {:start="3"}

3.	Phara ya (a) ya khethekanyo ya 90 (1) ya Ndayotewa ntswa i lavhelelwa u vhalea nga nḓila i tevhelaho:

	> (a) Muthusa-Phresidennde o tholiwaho nga Phresidennde;

4.	Khethekanyo ya 91 ya Ndayotewa ntswa i lavhelelwa u vhalea nga u rali:

	> 91\. Khabinethe
	> 
	> 1.	Khabinethe yo vhumbiwa nga Phresidennde, Vhathusa-Phresidennde na—
	>	1.	Minisṱa vha sa fhiriho 27 vhane vha vha miraḓo ya Buthano ḽa Lushaka, vho tholiwaho hu tshi tevhedzwa khethekanyo ṱhukhu ya (8) u swika 12; na
	>	1.	Minisṱa muthihi ane a si vhe muraḓo wa Buthano ḽa Lushaka nahone o tholiwaho hu tshi tevhedzwa khethekanyo ṱhukhu ya (13) tenda Phresidennde a tshi shuma a kwamana na Vhathusa-Phresidennde na vharangaphanḓa vha mahoro ane a khou dzhenelela, vha tshi vhona u tholiwa ha Minisṱa onoyo ho tea.
	> 2.	Ḽihoro ḽiṅwe na ḽiṅwe ḽo faraho madzulo a si ho fhasi ha 80 kha Buthano ḽa Lushaka ḽo tea u thola Muthusa-Phresidennde muthihi a tshi bva kha miraḓo ya Buthano.
	> 3.	Arali hu si na ḽihoro kana ḽihoro ḽithihi ḽo fara madzulo a 80 kana u fhira Buthanoni, ḽihoro ḽine ḽa vha na madzulo manzhisa ḽo faraho tshiimo tsha vhuvhili tsha tshivhalo tsha madzulo tshihulusa ḽiṅwe na ḽiṅwe ḽalo ḽo tea u thola Muthusa-Phresidennde muthihi a tshi bva kha miraḓo ya Buthano.
	> 4.	Musi o nangiwa, Muthusa-Phresidennde a nga nanga u sala e muraḓo kana a guma u vha muraḓo wa Buthano.
	> 5.	Muthusa-Phresidennde vha nga shumisa maanḓa nahone vha fanela u ita mishumo yo kumedzwaho ofisi ya Muthusa-Phresidennde nga Ndayotewa kana yo avhelwaho yeneyo ofisi nga Phresidennde.
	> 6.	Muthusa-Phresidennde u fara ofisi—
	>	1.	u swika 30 Lambamai 1999 nga nnḓa ha u thivhiwa kana u litshiswa nga ḽihoro ḽine ḽa thola hu tshi tevhedzwa khethekanyo ṱhukhu ya (2) na (3); kana
	>	1.	u swika muthu o khethwaho sa Phresidennde nga murahu ha khetho ifhio na ifhio ya Buthano ḽa Lushaka yo farwaho phanḓa ha ḽa 30 Lambamai 1999 a tshi thoma u shuma.
	> 7.	Tshikhala ofisini ya Muthusa-Phresidennde tshi nga ḓadzwa nga ḽihoro    ḽo nangaho onoyo Muthusa-Phresidennde.
	> 8.	Ḽihoro ḽi re na madzulo a 20 kha Buthano ḽa Lushaka nahone ḽe ḽa dzhia tsheo ya u dzhenelela kha muvhuso wa vhuthihi, ḽo fanelwa nga u avhelwa ofisi nthihi kana nnzhi dza Khabinethe dzine malugana nadzo Minisṱa vho bulwano kha khethekanyo ṱhukhu ya (1) (a) vha tea u tholiwa u ya nga tshivhalo tsha madzulo ane Buthano ḽa Lushaka ḽa vha nao hu tshi vhambedzwa na tshivhalo tsha madzulo o farwaho nga maṅwe mahoro a zhenelelaho.
	> 9.	Ofisi dza Khabinethe dzi fanela u avhelwa mahoro u ya nga maitele a tevhelaho—
	>	1.	Mukovhe kana tshivhalo tsha madzulo nga ofisi tshi fanela u tiwa nga u kovha tshivhalo tshoṱhe tsha madzulo kha Buthano ḽa Lushaka ḽa mahoro oṱhe ane a khou dzhenelela nga tshivhalo tsha dziofisi dzine malugana nadzo Minisṱa vho bulwaho kha khethekanyo ṱhukhu ya (1).
	>	1.	Vha tea u tholiwa, ho ingwa nthihi.
	>	1.	Mvelelo hu sa sedzwi tshararu na tshafumi tshi tevhelaho arali tshi hone, ndi tshivhalo tsha madzulo nga ofisi.
	>	1.	Tshivhalo tsha dziofisi tsho teaho u avhelwa ḽihoro ḽi shelaho mulenzhe tshi tiwa nga u kovha tshivhalo tshoṱhe tsha madzulo a Buthano ḽa Lushaka nga tshivhalo itsho tsho bulwaho kha phara ya (b).
	>	1.	Mvelelo, hu tshi tevhedzwa phara ya (e) dzi sumba tshivhalo tsha ofisi tsho teaho u avhelwa ḽeneḽo ḽihoro.
	> 10.	Phresidennde nga murahu ha musi o kwamana na Muthusa-Phresidennde na vharangaphanḓa vha mahoro a khou dzhenelelaho u fanela—
	>	1.	ta ofisi dzine dza fanela u avhelwa mahoro ane a khou dzhenelela u ya nga tshivhalo tsha ofisi dze a avhelwa nga khethekanyo ṱhukhu ya (9);
	>	1.	u thola u ya nga iṅwe na iṅwe ya ofisi muraḓo wa Buthano ḽa Lushaka ane a vha muraḓo wa ḽihoro ḽine ḽa khou ṋewa phothifoḽio yeneyo nga fhasi ha phara ya (a), sa Minisṱa a re na vhuḓifhinduleli ha yeneyo ofisi;
	>	1.	arali zwa vha na ndeme u itela ndivho dza Ndayotewa kana zwi tshi itelwa vhuvhusi havhuḓi, ha fhambanywa u tiwa hu re kha phara ya (a), u ya nga khethekanyo ṱhukhu ya (9);
	>	1.	ha fheliswa u tholiwa huṅwe na huṅwe hu re fhasi ha phara ya (b)—
	>		1.	arali Phresidennde a humbelwa uri a ite ngauralo nga murangaphanḓa wa ḽihoro ḽine Minisṱa a vha muraḓo waḽo; kana
	>		1.	arali zwa vha zwi tshi khou tea u itelwa Ndayotewa kana vhuvhusi havhuḓi; kana
	>	1.	u ḓadza arali zwo tea, ho sedzwa phara ya (b) , tshikhala tshi re kha ofisi ya Minisṱa.
	> 11.	Khethekanyo ṱhukhu ya (10) I tea u shumiswa nga muya wo katelwaho kha kuhumbulele kwa muvhuso wa vhuthihi ha lushaka, nahone Phresidennde na vhaṅwe vhashumi zwavho vhane vha kwamea vha fanela u lwela u swikelela nyanḓano tshifhinga tshoṱhe malugana na u shumiswa ha iyo khethekanyo ṱhukhu, Tenda arali hu sa konwi u swikelelwa nyanḓano nga ha—
	>	1.	u shumiswa ha maanḓa o bulwaho kha phara ya (a), (c) kana (d)(ii) ya iyo khethekanyo ṱhukhu, hu ḓo ṱanganedzwa tsheo ya Phresidennde;
	>	1.	u shumiswa ha maanḓa o bulwaho kha phara ya (b), (d)(i) kana (e) ya khethekanyo ṱhukhu yeneyo ane a kwama muthu ane a si vhe muraḓo wa ḽihoro ḽa Phresidennde, tsheo ya murangaphanḓa wa ḽihoro ḽine muthu onoyo a vha muraḓo I ḓo ṱanganedzwa; na
	>	1.	u shumiswa ha maanḓa o bulwaho kha phara ya (b) kana ya (e) ya khethekanyo ṱhukhu yeneyo ane a kwama muthu ane a vha muraḓo wa ḽihoro ḽa Phresidennde, hu ḓo ṱanganedzwa tsheo ya Phresidennde.
	> 12.	Arali u tiwa hufhio kana hufhio ha u avha dziofisi ha vha hu ho fhambanaho nga fhasi ha khethekanyo ṱhukhu ya(10) (c), Minisṱa vha kwameaho vha tea u ṱutshela ofisi dzavho fhedzi vho fanelwa, hune zwa vha zwo tea, nga u tholiwa hafhu kha dziṅwe ofisi dzo avhelwaho mahoro avho u ya nga u tiwa ho fhambanaho.
	> 13.	Phresidennde—
	>	1.	O kwamana na Vhathusa-Phresidennde na vharangaphanḓa vha mahoro vhane vha khou dzhenelela, u fanela—
	>		1.	u ta yeneyo ofisi ya Minisṱa o bulwaho kha khethekanyo ṱhukhu ya (1) (b) arali zwa ṱoḓea hu tshi tevhedzwa tsheo ya Phresidennde fhasi ha yeneyo khethekanyo ṱhukhu.
	>		1.	u thola malugana na yeneyo ofisi muthu ane a si vhe muraḓo wa Buthano ḽa Lushaka, sa Minisṱa a re na vhuḓifhinduleli kha yeneyo ofisi.
	>		1.	u ḓadza arali zwo fanela, tshikhala malugana na yeneyo ofisi; kana (a) nga murahu ha u kwamana na Vhathusa- Phresidennde na vharangaphanḓa vha mahoro ane a khou dzhenelela, u fanela u fhelisa u tholiwa hufhio na hufhio fhasi ha phara ya (a) arali zwa ṱoḓea hu u itela Ndayotewa kana hu tshi itelwa muvhuso wavhuḓi.
	> 14.	Miṱangano ya Khabinete I fanela u tshimbidzwa nga Phresidennde, kana arali Phresidennde o laedza ngauralo, nga Muthusa-Phresidennde:    Tenda ha vha na uri Vhathusa-Phresidennde vha tshimbidza miṱangano ya Khabinethe nga u sielisana nga nnḓa ha musi ṱhoḓea dza shishi dza muvhuso na muya wo katelwaho kha kuhumbulele kwa muvhuso wa vhuthihi ha lushaka dzi tshi zwi ṱoḓa nga iṅwe nḓila.
	> 15.	Khabinethe I fanela u shuma nga maitele ane a dzhiela nṱha muya wa u    ṱoḓa nyanḓano o katelwaho kha kuhumbulele kwa muvhuso wa vhuthihi ha lushaka khathihi na ṱhoḓea ya muvhuso u shumaho.

5.	Khethekanyo ya 93 ya Ndayotewa ntswa i lavhelelwa u vhalea sa hezwi:

	> 93\. U tholiwa ha Vhathusa-Minisṱa
	> 
	> 1.	Phresidennde a nga, nga murahu ha u kwamana na Vhathusa-Phresidennde vha Khorotshitumbe na vharangaphanḓa vha mahoro, vhane vha dzhenelela kha khabinethe sika poso dza vhathusa-dziminisṱa.
	> 2.	Ḽihoro ḽo tendelwa u avhelwa poso nthihi kana dzi fhiraho nthihi dza vhathusa-minisṱa nga u lingana na nga maitele ane ofisi dza Khabinethe dza avhiwa ngao.
	> 3. Mbetshelo dza khethekanyo ya 91 (10) u swika (12) dzi a shuma, dzi na tshanduko dzo teaho, ho sedzwa Vhathusa-Minisṱa, nahone kha u shuma honoho Minisṱa kha khethekanyoyeneyo kana ofisi zwi tea u vhaliwa sa zwine zwa amba Muthusa-Minisṱakana poso ya muthusa- minisṱa onoyo.
	> 4. Arali muthu o tholiwa sa Muthusa-Minisṱa wa ofisi ifhio na ifhio yo kumedzwaho Minisṱa—
	>	1.	onoyo Muthusa-Minisṱa u fanela u shumisa na u shuma maimoni a Minisṱa o teaho, maanḓa afhio na afhio na mishumo yo        ṋetshedzwaho onoyo Minisṱa hu tshi tevhedzwa mulayo ufhio na ufhio kana nga iṅwe nḓila ine ya nga ṋetshedzwa onoyo Muthusa-Minisṱa nga Minisṱa hu tshi tevhedzwa ndaela dza Phresidennde; na
	>	1.	u bulwa hufhio na hufhio kha mulayo ufhio na ufhio ha onoyo Minisṱa hu fanela u dzhiiwa hu hu katelaho u bulwa ha Muthusa-Minisṱa o farelaho u ya nga u ṋetshedzwa ho bulwaho nga fhasi ha phara ya (a) nga Minisṱa ane onoyo Muthusa-Minisṱa a khou farela ene.
	> 5. Tshifhinga tshiṅwe na tshiṅwe musi Minisṱa a siho kana nga tshiitisi tshifhio na tshifhio, a sa koni u shumisa maanḓa afhio na afhio kana u ita mushumo ufhio na ufhio wa ofisi, Phresidennde a nga thola Muthusa-Minisṱa muṅwe na muṅwe kana muthu muṅwe na muṅwe uri a shume vhuimoni ha Muthusa-Minisṱa, o bulwaho khamusi nga u angaredza kana nga u shumisa maanḓa o sumbedzwaho kana u ita mushumo.

6.	Khethekanyo ya 96 ya Ndayotewa ntswa i lavhelelwa u vha na dziṅwe khethekanyo dzi tevhelaho:

	> 3.	Vhominisṱa vha na vhuḓifhinduleli nga muthihi nga muthihi kha Phresidennde na kha Buthano ḽa Lushaka kha u laula ofisi dzavho nahone miraḓo yoṱhe ya khabinethe sa zwenezwo vha na vhuḓifhinduleli vho ṱangana kha u ita mishumo ya muvhuso wa lushaka na mbekanyamaitele dzawo.
	> 4.	Dziminisṱa vha fanela u laula ofisi dzavho hu tshi tevhedzwa mbekanyamaitele yo tiwaho nga Khabinethe.
	> 5.	Arali Minisṱa a kundelwa u laula ofisi hu tshi tevhedzwa mbekanyamaitele ya Khabinethe, Phresidennde a nga ṱoḓa uri Minisṱa onoyo a ite uri ndaulo ya ofisi I anane na yeneyo mbekanyamaitele.
	> 6.	Arali onoyo Minisṱa a kundelwa u tevhedza ṱhoḓea dza Phresidennde a nga fhasi ha khethekanyo ṱhukhu ya (5), Phresidennde a nga mu bvisa ofisini—
	>	1.	arali e Minisṱa o bulwaho kha khethekanyo ya 91 (1) (a), nga murahu ha u kwamana na Minisṱa, nahone arali Minisṱa a si muraḓo wa Ḽihoro ḽa Phresidennde kana a si murangaphanḓa wa ḽihoro ḽi no khou dzhenelela, na nga murahu ha u kwamana na murangaphanḓa wa ḽihoro ḽeneḽo ḽa Minisṱa; kana
	>	1.	arali e Minisṱa o bulwaho kha khethekanyo ya 91 (1)(b), nga murahu ha u kwamana na Vhathusa- Phresidennde na vharangaphanḓa vha mahoro a shelaho mulenzhe.
	> {:start='3'}