---
title: 3. Muvhuso wa Tshumisano
---

# Ndima ya 3: Muvhuso wa Tshumisano (40-41)

## 40. Muvhuso wa Riphabuḽiki

1.	Kha Riphabuḽiki, muvhuso wo vhumbwa nga muvhuso wa lushaka, mavunḓu na muvhuso wapo ine mivhuso heyi yo fhambana, I a shumisana nahone I na vhushaka.
2.	Masia oṱhe a muvhuso a fanela u tevhedza milayo ya ino Ndima na u shuma mishumo yayo I tshi tevhedza ṱhoḓea dza ino Ndima.

## 41. Milayo ya muvhuso wa tshumisano na vhushaka vhukati ha mivhuso

1.	Masia oṱhe a muvhuso na zwiimiswa zwoṱhe zwa muvhuso kha sia ḽiṅwe na ḽiṅwe zwi fanela u—
	1.	vhulunga mulalo, vhuthihi ha lushaka na u sa fhandekanya Riphabuḽiki;
	1.	tsireledza vhathu vha Riphabuḽiki;
	1.	ṋetshedza muvhuso wavhuḓi, u re khagala, u re na vhuḓifhinduleli nahone u pfeseseaho kha Riphabuḽiki;
	1.	vha na vhuluvha/ u fhulufhedzea kha Ndayotewa, Riphabuḽiki na vhathu vha hone;
	1.	ṱhonifha tshiimo tsha ndayotewa, zwiimiswa, maanḓa na mishumo ya muvhuso kha maṅwe masia;
	1.	sa shumisa maanḓa afhio na afhio kana u sa shuma nga nnḓani ha hayo e zwa fhiwa zwi tshi ya nga Ndayotewa;
	1.	shumisa maanḓa azwo na u shuma nga nḓila ine ya sa dzhenelele vhufhethu, kushumele na u fhulufhedzea ha zwiimiswa zwa muvhuso kha maṅwe masia; na
	1.	shumisana kha u thembana na u fhulufhedzea nga—
		1.	u ṱuṱuwedza vhushaka havhuḓi;
		1.	u thusana na u tikedzana;
		1.	u ḓivhadzana, na u kwamana kha mafhungo ane madzangalelo a hone a fana;
		1.	u konanya nyito dzao na vhusimamilayo
		1.	u tevhedza maitele o tendelanwaho; na
		1.	u thivhela zwa u hwelelana kha zwa mulayo.
2.	Mulayo wa Phalamennde u fanela u—
	1.	thoma na u ita uri hu vhe na zwiimiswa zwa u ṱuṱuwedza na u tshimbidza zwa vhushaka ha muvhuso; na
	1.	u ita uri hu vhe na nḓila na maitele a u tshimbidza kana u leludza zwa u tandulula khuḓano kha muvhuso/mihasho.
3.	Tshiimiswa tsha muvhuso tshi kwameaho kha phambano ya muvhuso tshi fanela u ita ndingedzo dzi pfalaho uri hu fheliswe phambano nga nḓila na maitele o itelwaho u fhelisa heyo phambano, nahone nḓila dzoṱhe dzi fanela u shumiswa phanḓa ha musi hu tshi yiwa khothe u tandulula phambano hone.
4.	Arali khothe I sa fushei uri ṱhoḓea dza khethekanyo ṱhukhu ya (3) yo fushwa, I nga humisela phambano murahu kha zwiimiswa zwi kwameaho.