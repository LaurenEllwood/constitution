---
title: Isendlalelo
---

# Isendlalelo

Thina, abantu beSewula Afrika, 

Siyakwazi ukungakaphatheki kwethu ngokomThetho kwesikhathi sakade;

Sihlonipha labo abahlukumezekako ngerhuluphelo yokobana kube khona ubulungiswa nekululeko enarhenekhethu;

Sihlonipha labo abasebenzileko ekwakhiweni nekuthuthukisweni kwephasi lekhethu; begodu 

Bakholwa bona iSewula Afrika ingeyabo boke abahlala kiyo, sibambene ngokwahlukahlukana kwethu.

Ngokujanyelwa bajameli bethu abakhethwe ngokutjhaphulukileko, samukela umThethosisekelo lo njengomThetho wokuthoma weRiphabliki oza  -

*   Kuqeda ukuhlukana okwadlulako begodu sakhe umphakathi odzimelele eminqopheni yentando yenengi, ubulungiswa begodu namalungelo wobuntu wangokomThetho;

*   Ukubeka isisekelo sentando yenengi nomphakathi otjhaphulukileko lapha uRhulumende adzimelele khona eemfunweni zabantu begodu nalapha isakhamuzi ngasinye sivikelwe mThetho ngokulinganakho;

*   Ukwenza ngcono izinga lepilo yazo zoke izakhamuzi begodu nokuveza amakghono womunye nomunye umuntu; begodu

*   Nokwakha iSewula Afrika ebumbeneko neyentando yenengi ezokukghona ukuthatha indawo yayo njengenarha ezijameleko emndenini weentjhabatjhaba.

Kwanga uZimu angavikela abantu bekhethu.\\
Kosi Sikelel’ i-Afrika.\\
Morena boloka setjhaba sa heso.\\
God seën Suid-Afrika.\\
God bless South Africa.\\
Mudzimu fhatutshedza Afurika.\\
Hosi katekisa Afrika.